The Project Gutenberg EBook of Avonturen van drie Russen en drie Engelschen, by 
Jules Verne

This eBook is for the use of anyone anywhere at no cost and with
almost no restrictions whatsoever.  You may copy it, give it away or
re-use it under the terms of the Project Gutenberg License included
with this eBook or online at www.gutenberg.org/license


Title: Avonturen van drie Russen en drie Engelschen
       Gevolgd door 'De Blokkadebrekers'

Author: Jules Verne

Release Date: March 18, 2012 [EBook #39191]

Language: Dutch

Character set encoding: ISO-8859-1

*** START OF THIS PROJECT GUTENBERG EBOOK AVONTUREN VAN DRIE RUSSEN ***




Produced by Jeroen Hellingman and the Online Distributed
Proofreading Team at http://www.pgdp.net/ for Project
Gutenberg.








                             Wonderreizen.

                              JULES VERNE.

                               AVONTUREN
                                  VAN
                    DRIE RUSSEN EN DRIE ENGELSCHEN,

                              Gevolgd door

                         "DE BLOKKADEBREKERS."



                     Rotterdam.--Jacs. G. Robbers.







AVONTUREN VAN DRIE RUSSEN EN DRIE ENGELSCHEN.


I.

Aan de oevers van de Oranjerivier.


Den 27sten Februari 1854 lagen twee mannen aan den voet van een
ontzaglijken treurwilg met elkander te praten en keken van tijd
tot tijd met de grootste oplettendheid naar den stroom. Deze rivier,
door de Hollanders Groote Rivier, door de Hottentotten Gariep genaamd,
kan wedijveren met de drie groote slagaderen van Afrika, namelijk den
Nijl, den Niger en den Zambese; evenals deze treedt zij buiten hare
oevers en heeft snelle stroomingen en watervallen. Eenige reizigers,
wier namen langs een gedeelte van den stroom wel bekend zijn, als
Thompson, Alexander, Burchell hebben als om strijd de helderheid van
het water en de schoonheid van de oevers geprezen.

Op deze plaats leverde de Oranjerivier, die zich met een bocht naar
de bergen van den hertog van York wendde, een verheven schouwspel
op. Onbeklimbare rotsen, indrukwekkende gevaarten van steenen en
van door ouderdom versteende boomen, diepe holen, ondoordringbare
wouden, die de bijl van den volkplanter nog niet geschonden had,
dat alles te zamen aan de achterzijde omlijst door de Gariep-bergen,
vormde een landschap van onbegrijpelijke pracht. Daar stortte het
water van de rivier plotseling van eene hoogte van vier honderd
voet naar beneden, nadat de stroom eerst door eene te nauwe bedding
had moeten dringen, en dan eensklaps geen grond meer onder zich
had. Stroomopwaarts van den val was het slechts een geborrel van de
wateroppervlakte, die hier en daar gebroken werd door eenige met
groen omkranste rotspunten. Stroomafwaarts was slechts een woeste
kolk van onstuimige golven te zien, waarboven zich een dikke nevel van
vochtige dampen verhief, en waarin al de kleuren van den regenboog zich
afspiegelden. Uit dezen afgrond hoorde men een oorverdoovend geklater,
dat door de echo's in de vallei duizendvoudig weerkaatst werd.

Een van de beide mannen, die zeker door het toeval eener
ontdekkingsreis in dit gedeelte van zuidelijk Afrika bij elkander waren
gebracht, lette ter nauwernood op de schoonheid, welke de natuur voor
zijn oog ontrolde. Deze onverschillige reiziger was een Boschjesman,
een jager, een schoon type van dat krachtige menschenras met levendige
oogen en snelle gebaren, dat een zwervend leven in de bosschen
leidt. De naam van Boschjesmannen wordt gegeven aan de zwervende
stammen, die door de ten noordwesten van de Kaapkolonie gelegene
landstreek rondtrekken. Geen enkele stam van deze Boschjesmannen
heeft eene vaste woonplaats. Zij brengen hun leven door met rond
te zwerven door de landstreek, gelegen tusschen de Oranjerivier en
de Westersche bergen, met pachthoeven te plunderen en den oogst te
verwoesten van die heerschzuchtige kolonisten, die hen terug hebben
gedrongen naar de onvruchtbare streken van het binnenland, waar meer
steenen dan planten gevonden worden.

Deze Boschjesman was ongeveer veertig jaar oud, groot van gestalte,
en bezat blijkbaar groote spierkracht. Zelfs als hij op den grond
lag, toonde zijne houding krachtige werkzaamheid; de gepastheid,
gemakkelijkheid en vrijheid van beweging waren die van een
krachtig man, eene soort van persoonlijkheid gevormd als de helden
der Canadasche prairiën, maar misschien met minder kalmte dan de
geliefkoosde jagersfiguren van Fennimore Cooper. Dit kon men zien aan
het vluchtig rood, dat zijne kaken kleurde, als het snelle kloppen
van zijn hart hem een blos op het aangezicht joeg. De Boschjesman was
geen wilde meer zooals zijne stamgenooten, de vroegere Saqua's. Uit
een Engelschen vader en eene Hottentotsche moeder geboren, had deze
mesties door zijn omgang met vreemdelingen meer gewonnen dan verloren,
en sprak vaardig Engelsch. Zijn half Hottentotsche, half Europeesche
kleeding bestond uit een rood flanellen hemd, een overrok en broek
van eene antilopenhuid en beenstukken, die van de huid eener wilde
kat gemaakt waren. Om zijn hals hing een kleine zak, waarin een mes,
eene pijp en tabak geborgen waren. Hij had een soort van kalotje van
schapenvel op zijn hoofd. Eene breede riem van onbereid leder diende
hem tot gordel. Om zijne bloote armen had hij ivoren ringen, welke
zeer kunstig vervaardigd waren. Om zijne schouders hing een mantel
van tijgervel gemaakt, welke tot aan zijne knieën reikte. Een hond
van inlandsch ras sliep naast hem. De Boschjesman deed snelle halen
aan een beenen pijpje, en gaf ondubbelzinnige blijken van ongeduld.

»Kom, wees bedaard, Mokum," zeide de ander. »Ge zijt waarachtig de
ongeduldigste mensch van de wereld als ge niet op jacht zijt! Maar
begrijp toch, mijn wakkere reiskameraad, dat wij er niets aan kunnen
veranderen. Zij, die we wachten, zullen vroeg of laat wel komen,
en als het van daag niet is, zal 't morgen wel zijn!"

De makker van den Boschjesman was een jonkman van vijf- of zesentwintig
jaar, die een scherp kontrast met den jager vormde. Zijn bedaard
karakter was in al zijne handelingen zichtbaar. Wat zijn afkomst
betreft, daaromtrent zou niemand eenigen twijfel gekoesterd hebben:
het was een Engelschman. Zijne al te »burgerlijke" kleeding bewees
dat reizen hem vreemd was; hij zag er uit als een beambte, die in eene
vreemde streek verdwaald was, en onwillekeurig zou men gekeken hebben
of hij geen pen achter het oor had, evenals kassiers, kommiezen,
rekenaars en andere verscheidenheden van het uitgebreide ras der
bureaukraten.

Deze jonkman was dan ook geen reiziger, maar een bekend geleerde,
William Emery, een sterrekundige, die geplaatst was aan de sterrewacht
in de Kaapstad, eene zeer nuttige instelling, die sedert lang reeds
gewichtige diensten aan de wetenschap bewezen had.

Deze geleerde, die zich een weinig vreemd gevoelde te midden van deze
woeste streek van zuidelijk Afrika, op eenige honderden mijlen van
de Kaapstad, bedwong slechts met moeite het natuurlijke ongeduld van
zijn makker.

»Mijnheer Emery," antwoordde de jager in goed Engelsch, »we zijn nu
reeds acht dagen op deze plek aan de Oranjerivier bij den waterval
van Morgheda; dit is iets wat in jaren niet gebeurd is met eenig lid
van mijn stam, om acht dagen op dezelfde plaats te blijven! U vergeet
dat we zwervers zijn, en dat ons de voeten beginnen te jeuken als we
zóólang stil moeten blijven."

»Zij, die we wachten, vriend Mokum," hernam de astronoom, »komen
uit Engeland; we mogen hun dus wel acht dagen uitstel geven. Men
moet denken aan den langen duur der reis, aan het oponthoud, dat
zij met hunne stoomboot bij het opwaartsstoomen van deze rivier
kunnen ondervinden, in één woord aan de duizenderlei moeielijkheden,
die aan eene dergelijke onderneming verbonden zijn. Men heeft ons
gezegd alles voor een onderzoekingstocht in zuidelijk Afrika gereed
te maken, en als dit in orde was, hier aan den waterval van Morgheda
mijn ambtgenoot, den kolonel Everest van de sterrewacht te Cambridge,
op te wachten. Hier zijn we aan den waterval, op de aangewezen plek,
en we wachten. Wat wilt ge meer, wakkere Boschjesman?"

De jager wilde zonder twijfel nog meer, want hij greep telkens
koortsachtig naar den haan van zijne buks, een juistheidswapen,
waarmede men met een puntkogel op acht tot negenhonderd meter afstand
een wilde kat of een antilope kon neêrschieten. Men ziet dat de
Boschjesman den boog en de vergiftige pijlen van zijne landslieden
had laten varen om Europeesche wapens te gebruiken.

»Maar hebt ge u niet vergist, mijnheer Emery," hernam Mokum. »Heeft
men u den waterval van Morgheda tegen het einde van de maand Januari
wel als verzamelplaats opgegeven?"

»Welzeker, mijn vriend," antwoordde William Emery, »en hier is de brief
van den heer Airy, den directeur van het observatorium te Greenwich,
welke u zal bewijzen, dat ik mij niet bedrogen heb."

De Boschjesman nam den brief, dien zijn reisgezel hem aanbood. Hij
draaide dien om en om als iemand die in de schrijfkunst al heel weinig
ervaren is; daarop gaf hij dien aan Emery terug en zeide: »Herhaal
me nog maar eens wat dit bekrabbelde stukje papier ons vertelt."

De jonge geleerde, die een onuitputtelijk geduld bezat, begon voor de
twintigste maal het verhaal weder dat hij reeds zoo dikwijls aan den
jager gedaan had. In de laatste dagen van het vorige jaar had William
Emery een brief ontvangen, die hem de spoedige komst meldde van kolonel
Everest en van eene wetenschappelijke internationale commissie, die
naar zuidelijk Afrika bestemd was. Welke waren de plannen van deze
commissie, waarom ging zij naar het uiteinde van het Afrikaansche
vasteland? Emery kon het niet zeggen, daar de brief van den heer Airy
op dat punt het stilzwijgen bewaarde. Volgens de ontvangen opgaven had
hij zich gehaast om te Lattakou, een van de noordelijkste stations
in het land der Hottentotten, wagens, levensmiddelen, in één woord
al wat er tot onderhoud van een karavaan van Boschjesmannen noodig
was, bijeen te brengen. Daarna bood hij het bevel over den tocht
aan den inlandschen jager Mokum aan, dien hij bij geruchte kende,
die Anderson vergezeld had op zijne jachten in westelijk Afrika,
en Livingstone bij zijn eersten tocht naar het meer Ngami en naar
den waterval van den Zambese.

Toen dit alles in orde was, kwam men overeen dat de Boschjesman
die de streek uitstekend kende, William Emery naar de oevers van de
Oranjerivier en naar den waterval van Morgheda, de aangewezen plaats,
zoude geleiden. Daar moesten zij de wetenschappelijke commissie
afwachten. Deze commissie had zich ingescheept op het fregat Augusta
van de Britsche marine, en zou naar de monding der Oranjerivier op
Afrika's westkust op de hoogte van kaap Volpas gaan, om van daar de
rivier tot aan den waterval op te stoomen. William Emery en Mokum
waren derhalve met een wagen gekomen, welken zij in de vallei gelaten
hadden, en die dienen moest om de reizigers en hunne goederen naar
Lattakou te brengen, als zij niet liever langs de Oranjerivier en hare
zijtakken naar die plaats wilden reizen, na eerst door een omweg van
eenige mijlen hunne goederen aan de andere zijde van den waterval te
hebben laten brengen.

Toen dit verhaal geëindigd en ditmaal goed in het geheugen van den
Boschjesman geprent was, ging deze naar den rand van den afgrond,
waarin het schuimende rivierwater zich met groot geweld nederstort;
de astronoom volgde hem; daar kon men van eene vooruitstekende punt
den loop der Oranjerivier beneden den waterval tot op een afstand
van verscheidene mijlen afzien. Gedurende eenige minuten beschouwden
Mokum en zijn reismakker zeer nauwkeurig het watervlak, dat op een
vierde mijl beneden den waterval weder tot kalmte was gekomen. Geen
enkel voorwerp, geen schip of boot deed het water rimpelen. Het was
toen drie uren. De maand Januari komt hier overeen met de maand Juli
in noordelijker streken, en de zon, die op den 29sten parallel hier
bijna loodrechte stralen werpt, gaf eene warmte van 105° F. in de
schaduw. Zonder een westenwindje dat de warmte eenigszins matigde,
zou deze temperatuur onuitstaanbaar zijn geweest voor iedereen,
behalve voor een Boschjesman. Evenwel leed de jeugdige geleerde,
die een droog gestel had en zeer mager was, er niet al te zeer
door. Bovendien beschutte het dicht gebladerte der boomen, die over den
afgrond hingen, hem voor de onmiddellijke hitte der zonnestralen. Geen
vogel verlevendigde deze eenzaamheid op het warmste gedeelte van den
dag. Geen viervoetig dier verliet zijne frissche schuilplaats onder
de struiken of waagde zich op de open plaatsen van het bosch. Op deze
eenzame plek zou men geen geluid gehoord hebben, als de waterval de
lucht niet met zijn geraas vervuld had.

Na tien minuten te hebben uitgekeken, keerde Mokum zich naar
William Emery en stampte ongeduldig met den voet op den grond: zijne
scherpziende oogen hadden niets ontdekt.

»En als ze niet komen?" vroeg de Boschjesman.

»Zij zullen komen, wakkere jager," antwoordde William Emery. »Het
zijn mannen, die hun woord houden, en ze zullen nauwkeurig zijn,
zooals het sterrekundigen betaamt. Bovendien wat verwijt ge hen? De
brief kondigt hun komst aan tegen het einde van Januari. We hebben
van daag den 27sten, ze hebben dus nog recht op vier dagen, vóórdat
ze den waterval bereiken."

»En zoo ze na verloop van die vier dagen niet verschenen zijn?" vroeg
de Boschjesman.

»Welnu! dan zullen we gelegenheid hebben om ons geduld te oefenen,
want we zullen hen wachten tot op het oogenblik waarop het mij
deugdelijk bewezen is dat ze niet meer komen!"

»Bij god Kô!" riep de Boschjesman met luider stem, »gij zijt er juist
de man naar om te wachten totdat de Gariep haar onstuimige wateren
niet meer in dezen afgrond doet vallen!"

»Neen, jager, neen," antwoordde William Emery, altijd bedaard. »Het
verstand moet al onze daden besturen; en wat zegt nu ons
verstand? Indien de kolonel Everest en zijne makkers door eene
moeilijke reis afgemat, en misschien gebrek hebbende aan het noodige,
verdwaald waren in deze eenzame streek en ons op de afgesproken plaats
niet vonden, dan zouden we in alle opzichten te laken zijn. Als
er een ongeluk gebeurde, zou met recht alle verantwoording op ons
vallen. Wij moeten dus op onzen post blijven, zoolang onze plicht ons
dit voorschrijft. Bovendien hebben we hier aan niets gebrek. Onze wagen
wacht ons in de vallei en biedt ons eene veilige wijkplaats voor den
nacht aan; we hebben overvloed van levensmiddelen; de natuur is hier
prachtig en der bewondering wel waardig! Het is voor mij een onbekend
genot om eenige dagen in deze prachtige wouden, aan de oevers van deze
onvergelijkelijk schoone rivier door te brengen! Wat u aangaat, Mokum,
wat kunt ge meer verlangen? Viervoetig en gevederd wild is in overvloed
in deze wouden voorhanden, en uw geweer verschaft ons elken dag ons
wildbraad. Jaag dus maar, wakkere jager, en maak uw tijd kort door op
herten en buffels te schieten. Komaan, mijn dappere Boschjesman, ga
uw gang maar; in dien tijd zal ik hier op de talmers wachten, en uwe
voeten zullen dan ten minste geen gevaar loopen hier vast te wortelen!"

De jager begreep dat de raad van den sterrekundige goed was. Hij
besloot dus om gedurende eenige uren het struikgewas en de
kreupelbossen in den omtrek af te jagen. Leeuwen, hyena's of luipaarden
zouden een Nimrod zooals hij was, niet in verlegenheid brengen, gewoon
als hij was aan het jagen in de Afrikaansche wouden. Hij floot zijn
hond Top, een soort van hyenahond uit de woestijn Kalahari, afstammende
van het ras dat de Balaba's eertijds voor de drijfjacht africhtten. Het
slimme dier dat even ongeduldig als zijn meester scheen te zijn,
sprong op, en gaf door een vroolijk geblaf zijne vreugde te kennen
over het voornemen van den Boschjesman. De jager was met zijn hond
weldra in het dichtste van het bosch achter den waterval verdwenen.

Toen William Emery alléén was, strekte hij zich aan den voet van den
wilg uit, en hopende in te kunnen slapen door den invloed der warmte,
overdacht hij zijn tegenwoordigen toestand. Hij lag daar ver van
alle bewoonde streken bij den stroom der Oranjerivier, die nog zoo
weinig bekend was. Hij wachtte Europeanen, landgenooten, die hun land
verlieten om de gevaren van een verren tocht te gemoet te gaan. Maar
wat was dan het doel van den tocht? Welk wetenschappelijk raadsel wilde
men in de woestijnen van zuidelijk Afrika zoeken op te lossen? Welke
waarnemingen wilde men op de hoogte van 30° Z. B. beproeven? Dit
was het juist wat de brief van den heer Airy, directeur van het
observatorium te Greenwich, niet vermeldde. Aan Emery vroeg men hulp
als aan een geleerde, die reeds gewend was aan het zuidelijk klimaat,
en omdat men waarschijnlijk een wetenschappelijken arbeid op het oog
had, was zijne medewerking voor zijne ambtgenooten uit het Vereenigde
koninkrijk van hooge waarde.

Terwijl de jonge astronoom over al die zaken lag na te denken,
en zich zelven honderden vragen deed, waarop hij het antwoord moest
schuldig blijven, voelde hij dat zijne oogleden zwaar werden, en viel
hij in diepen slaap. Toen hij ontwaakte was de zon reeds verdwenen
achter de westelijke heuvels, welker rand zich scherp afteekenden
tegen den als in vuur staanden gezichteinder. Zijne maag waarschuwde
hem dat de tijd voor het avondmaal naderde; het was toch zes uren
's avonds, en het oogenblik brak aan, waarop men den wagen in de
vallei weder moest opzoeken. Juist op dat oogenblik knalde er een
schot in een boschje van bloeiende heesters, dat ter hoogte van
twaalf tot vijftien voet aan de rechterhand de helling der heuvels
bedekte. Bijna op hetzelfde oogenblik verschenen de Boschjesman en
Top aan den rand van het bosch. Mokum sleepte een stuk wild mede,
dat hij juist neêrgeschoten had.

»Kom proviandmeester," riep Emery. »Wat brengt ge voor ons souper
mede?"

»Een springbok, mijnheer William," antwoordde de jager, en wierp een
dier voor den grond, welks horens als die eener lier gebogen waren.

Het was een soort van antilope, evenwel meer onder den naam van
springbok bekend, dien men veel in allerlei streken van zuidelijk
Afrika aantreft. Het zijn bevallige dieren met kaneelkleurigen rug,
van boven bedekt met zijdeachtig haar van schitterend witte kleur
en met kastanjebruine ronde vlekken op den buik. Het vleesch, dat
uitmuntend is om te eten, werd voor het avondmaal bestemd.

De jager en de astronoom staken een stok door de samengebonden pooten
van het dier en laadden het op hunne schouders; zij verlieten den
waterval en kwamen een halfuur daarna aan hun kamp in de vallei,
waar de wagen door twee Boschjesmannen bewaakt werd.







II.

Officieele voorstelling.


Gedurende 28, 29 en 30 Januari verlieten Emery en Mokum de plaats
der samenkomst niet. Terwijl de Boschjesman als een hartstochtelijk
jager onverschillig wild en wilde dieren vervolgde door al de bij
den waterval gelegen bosschen, bleef de astronoom den loop der rivier
waarnemen. De grootsche en woeste natuur bracht hem in verrukking en
overstelpte zijn ziel met nieuwe aandoeningen. Hij, de man van cijfers,
de geleerde, die steeds over zijne registers gebogen zat, nacht en
dag het oog voor den kijker had, die den doorgang der hemellichamen
door den meridiaan waarnam, of de eklipsen der sterren berekende,
ademde nu met volle teugen de versche lucht in bijna ontoegankelijke
wouden in, welke zich uitstrekten langs de helling der heuvels en op
de woeste bergtoppen, die door de opstijgende waterkolommen van den
waterval van Morgheda met een vochtig stof bedekt werden. Het was een
waar genot voor hem om door te dringen in al het dichterlijke van deze
uitgestrekte voor den mensch bijna onbekende eenzaamheid, en er zijn
door wiskundige berekeningen vermoeiden geest op te frisschen. Hij
doodde op die wijze de verveling van het wachten, en verkwikte zich
naar geest en lichaam. De nieuwheid van zijn toestand verklaarde
zijn onverstoorbaar geduld, dat de Boschjesman niet deelde. Daarom
had ook de jager altijd dezelfde klachten, de geleerde dezelfde kalme
antwoorden, waardoor de zenuwachtige Mokum evenwel in 't geheel niet
kalmer werd.

Eindelijk kwam de 31ste Januari, de laatste dag van het in den brief
van den heer Airy bepaalde tijdstip. Als de aangekondigde geleerden
dien dag niet verschenen, zou William Emery verplicht zijn een besluit
te nemen, iets wat hem in groote verlegenheid bracht. Het uitblijven
kon wel eeuwig duren, en moest men dan eeuwig blijven wachten?

»Mijnheer William," zeide de jager, »waarom zouden we de vreemdelingen
niet te gemoet gaan? We kunnen hen niet misloopen. Er is slechts
één weg langs de rivier, en indien zij die opkomen, zooals uw stukje
papier vertelt, dan zullen we ze ongetwijfeld ontmoeten."

»Ge hebt daar een uitmuntend denkbeeld, Mokum," antwoordde de
sterrekundige. »Laten we stroomafwaarts beneden den waterval eens op
verkenning uitgaan. We kunnen altijd door de valleien aan de zuidzijde
naar ons kamp terug keeren. Maar zeg me eens, brave Boschjesman,
kent ge den loop der Oranjerivier over een groote uitgestrektheid?"

»Ja, mijnheer," antwoordde de jager, »ik ben haar tweemalen opgevaren
van kaap Volpas, tot aan haar samenvloeiing met de Hart aan de grenzen
der Transvaalrepubliek."

»En is die stroom overal bevaarbaar, behalve bij dezen waterval?"

»Het is zooals u zegt, mijnheer," hervatte de Boschjesman. »Ik moet
er evenwel bijvoegen dat de Oranjerivier op het einde van het drooge
jaargetijde tot op vijf of zes mijlen van haar monding bijna geheel
zonder water is. Dan wordt er een bank gevormd, waarop de uit het
westen komende golven met geweld breken."

»Dat doet er weinig toe," antwoordde de astronoom, »omdat op het
oogenblik dat onze Europeanen de monding der rivier bereikten,
deze bevaarbaar was. Er bestaat dus geen reden voor hun uitblijven,
en derhalve .... zullen ze komen."

De Boschjesman antwoordde niet: hij legde zijn geweer over
den schouder, floot Top en ging zijn makker voor op het smalle
voetpad, dat vierhonderd voet lager weder bij de rivier beneden den
waterval uitkwam. Het was toen negen uren in den morgen. De twee
landonderzoekers (men zou hun inderdaad dien naam wel kunnen geven)
gingen langs den linkeroever stroomafwaarts. De weg was ver van
effen of gemakkelijk zooals op een dijk of langs een jaagpad. De
steile oevers van de rivier vol struikgewas, verdwenen onder eene
menigte planten van verschillenden aard. Slingers van de draadvormige
Cynanchum, reeds door Burchell vermeld, waren kruiselings van boom
tot boom gespannen en sloten somwijlen het pad der reizigers als met
een groen net af. Ook was het mes van den Boschjesman voortdurend
werkzaam. Hij sneed onmeedoogend die hinderlijke guirlandes
door. William Emery ademde met volle teugen de heerlijke geuren van
het woud in, waaronder vooral kamfergeur merkbaar was, die uit de
ontelbare bloemen der diosmeeën, opsteeg. Gelukkig konden de jager en
zijn makker spoediger naar het westen komen door eenige open plekken
in het bosch, en langs gedeelten van den naakten en steilen oever,
waarlangs het vischrijke water kalm heenstroomde. Om elf uur des
morgens hadden zij een afstand van ongeveer vier kilometers afgelegd.

De wind was west; zij woei dus naar den kant van den waterval, welks
geraas op dien afstand niet gehoord kon worden. Het geraas daarentegen
dat stroomafwaarts gehoord werd, was zeer duidelijk. William Emery
en de jager bleven op deze plek halt houden; zij zagen den loop der
rivier, die zich twee of drie mijlen ver in eene rechte lijn voor
hen uitstrekte. De stroom was nauw ingesloten tusschen steile, twee
honderd voet hooge krijtrotsen.

»Laat ons hier wachten," zeide de astronoom, »en uitrusten. Ik heb uwe
jagersbeenen niet, Mokum, en ik ben meer gewoon om in den sterrenhemel
rond te wandelen dan op de wegen hier op aarde. Laten we dus hier
uitrusten; van hier kunnen we twee of drie kilometers van de rivier
afzien en zoodra de stoomboot zich slechts aan gindsche bocht vertoont,
moeten we haar zien."

De jonge astronoom vleide zich neder aan den voet van een reusachtige
euphorbia, waarvan de top zich veertig voet hoog verhief. Van daar kon
hij ver over de rivier zien. De jager, die aan zitten weinig gewoon
was, bleef op den oever heen en weer loopen, terwijl Top geheele
vluchten wilde vogels opjoeg, die de opmerkzaamheid van zijn meester
niet eens tot zich trokken.

De Boschjesman en zijn makker waren hier nauwelijks een half uur,
toen William Emery zag dat Mokum, die een honderdtal schreden van
hem afstond, meer bijzondere teekenen van opmerkzaamheid begon te
geven. Had de Boschjesman eindelijk de zoo ongeduldig verwachte
boot gezien?

De astronoom verliet zijne rustplaats in het mos, en ging naar den
oever, waar de jager stond; binnen weinige oogenblikken was hij
bij hem.

»Ziet gij iets Mokum?" vroeg hij aan den Boschjesman.

»Niets, ik zie niets, mijnheer William," antwoordde de jager, »maar
daar alle geluiden in de natuur mij zeer gewoon zijn, schijnt het
mij nu toe dat ik stroomafwaarts een ongewoon gebrom hoor."

Toen de Boschjesman dit gezegd had, wenkte hij zijn makker om stil te
zijn, legde zich met het oor op den grond, en luisterde met de uiterste
opmerkzaamheid. Na verloop van eenige minuten richtte hij zich op,
schudde het hoofd en zeide: »Ik zal mij bedrogen hebben. Het geraas
dat ik meende te hooren is misschien niets anders dan het ruischen
van den wind door het gebladerte, of het kabbelen van het water over
de steenen in de rivier. En toch...."

De jager luisterde nog eens met groote opmerkzaamheid, maar hij
hoorde niets.

»Mokum," zeide Emery, »als het geraas, dat ge meendet te hooren door
de stoomsloep wordt veroorzaakt, zult ge 't beter hooren als ge u tot
op het watervlak kondt bukken. Het water brengt de geluiden met meer
juistheid over dan de lucht."

»U hebt gelijk, mijnheer William," antwoordde de jager »en meer dan
eens heb ik op die wijze een nijlpaard in het water betrapt."

De Boschjesman daalde nu van den steilen oever naar beneden, terwijl
hij zich aan slinger- en grasplanten vastklampte. Toen hij bij het
water was, liep hij tot aan de knieën er in, en bukte zich met het
oor tot aan het watervlak.

»Ja!" riep hij na eenige oogenblikken, »ja! ik had me niet
bedrogen. Eenige kilometers stroomafwaarts is er een geraas alsof het
water met geweld geslagen wordt. Het is een eentonig en aanhoudend
geklots dat ik beneden op den stroom hoor."

»Het geraas van een schroef?" antwoordde de astronoom.

»Waarschijnlijk, mijnheer Emery. Zij, die we wachten zijn niet ver
meer verwijderd."

William Emery, die wist welke fijne zintuigen de jager had, hetzij
hij hoorde, zag of rook, twijfelde geen oogenblik aan de bewering van
zijn makker. Deze kwam weder op den oever, en beiden besloten om op
deze plek te wachten, omdat men van daar den stroom der Oranjerivier
gemakkelijk kon overzien.

Er ging een half uur voorbij, waaraan Emery, niettegenstaande zijne
natuurlijke bedaardheid, meende dat geen einde zou komen. Hoe dikwijls
meende hij den vagen omtrek van een vaartuig te zien, maar zijn gezicht
bedroog hem telkens. Eindelijk deed een uitroep van den Boschjesman
hem het hart sneller kloppen.

»Rook!" riep Mokum.

Toen William Emery in de door den jager aangeduide richting keek,
zag hij niet zonder inspanning een licht rookwolkje, dat aan de bocht
van de rivier zichtbaar werd. Men kon niet meer twijfelen.

De boot naderde snel. Weldra kon William den schoorsteen zien,
waaruit een wolk van zwarten rook, vermengd met witachtige dampen,
opsteeg. De bemanning stookte zeker de vuren flink op om de snelheid
te vermeerderen en op den bepaalden dag de aangeduide plaats te
bereiken. De boot was nog ongeveer zeven kilometers van den waterval
van Morgheda af.

Het was toen twaalf uren. Daar de plek niet geschikt was voor eene
landing, besloot de astronoom weder naar den waterval terug te
keeren. Hij deelde zijn voornemen aan den jager mede, die slechts
antwoordde door den reeds vroeger op den linkeroever der rivier
bewandelden weg weder in te slaan. William Emery volgde zijn metgezel,
en zich eene laatste maal bij eene bocht der rivier omkeerende,
zag hij de Britsche vlag, die achter van het vaartuig woei.

Spoedig waren zij weder bij den waterval, en om één uur hielden de
Boschjesman en de astronoom op 1/4 kilometer afstands halt. Daar
vormde de oever door eene halfcirkelvormige bocht een inham, waar
de stoomboot gemakkelijk kon aanleggen, want het water was tot vlak
aan den oever diep genoeg. De boot moest niet ver meer af zijn en
zij had zeker op de twee voetgangers gewonnen, hoe snel deze ook
geloopen hadden. Men kon haar nog niet zien, want de vorm der oevers,
waarop hooge over het water hangende boomen stonden, belette ver te
zien. Maar men hoorde zooal niet het gesis van den stoom, toch het
doordringend fluiten van de machine, dat boven het onophoudelijk geraas
van den waterval uitstak. Dit fluiten hield aan; de bemanning wilde
op die manier haar tegenwoordigheid in dezen omtrek doen opmerken;
het was eene waarschuwing.

De jager beantwoordde deze door zijn geweer af te schieten,
welks losbarsting door de echo der oevers en bosschen honderdvoudig
weerkaatst werd. Eindelijk verscheen de boot; William en de Boschjesman
werden spoedig door de bemanning bemerkt. Op een teeken van den
astronoom zwenkte de boot en kwam aan den oever aanleggen. Een kabel
werd uitgeworpen; de Boschjesman ving dien op, en wond hem om een
afgebroken boomstam. Aanstonds sprong een man van hooge gestalte op
den oever, en kwam naar den astronoom toe, terwijl zijne reisgezellen
op hunne beurt landden.

William Emery trad aanstonds op dien man toe, en vroeg »kolonel
Everest?"

»Mijnheer William Emery?" antwoordde de kolonel.

De astronoom en zijn ambtgenoot van het observatorium van Cambridge
namen de hoeden af en gaven elkander de hand.

»Mijne heeren," zei daarop de kolonel Everest, »mag ik u mijnheer
William Emery voorstellen, van het observatorium in de Kaapstad, die
ons tot aan den waterval van Morgheda wel te gemoet is willen komen?"

Vier heeren, die bij kolonel Everest stonden, groetten achtereenvolgens
den astronoom, die hen terug groette; daarop stelde de kolonel ze
met vólkomen Britsche bedaardheid voor.

»Mijnheer John Murray van Devonshire, uw landgenoot, mijnheer
Emery; mijnheer Mathieu Strux van het observatorium van de Pulkowa,
mijnheer Nikolaas Palander van het observatorium van Helsingfors,
en mijnheer Michel Zorn, van de sterrewacht van Kiew, drie geleerde
Russen, die in onze internationale commissie de regeering van den
Czaar vertegenwoordigen."







III.

Het vervoer.


Toen men aan elkander was voorgesteld, bood William Emery zijne
diensten aan de nieuw aangekomenen aan. In zijne hoedanigheid
van eenvoudig astronoom aan de sterrewacht aan de Kaap, was hij
eigenlijk ondergeschikt aan kolonel Everest, afgevaardigde van de
Engelsche regeering, die met Mathieu Strux het voorzitterschap van
de wetenschappelijke commissie deelde. Hij kende hem bovendien als
een uitstekend geleerde, die beroemd geworden was door het oplossen
van enkele nevelvlekken en door de berekening van het verduisteren
van sterren. Deze sterrekundige, die ongeveer vijftig jaar telde,
was een koel en afgemeten man, die een leven leidde dat van uur tot
uur wiskunstig geregeld was. Niets overkwam hem onverwacht. Zijne
nauwkeurigheid in alle dingen evenaarde die waarmede de hemellichamen
door den meridiaan gaan. Men kon zeggen dat al zijne levensdaden
volgens den chronometer geregeld waren. William Emery wist dit; daarom
had hij er nimmer aan getwijfeld dat de wetenschappelijke commissie
op den bepaalden dag zou komen. De jonge astronoom wachtte nu dat
de kolonel zich zou verklaren ten opzichte van de zending, die hij
in zuidelijk Afrika kwam vervullen; maar de kolonel Everest zweeg en
William Emery meende dat hij hem hierover niet mocht ondervragen. Het
was waarschijnlijk dat naar des kolonels meening het uur waarop hij
spreken moest nog niet geslagen was.

William Emery kende evenzeer bij name John Murray, een rijk geleerde,
mededinger van James Ross en lord Elgin en die zonder officiëelen
titel zijn vaderland door zijn sterrekundigen arbeid eer aandeed. De
wetenschap was hem zeer aanzienlijke geldelijke offers verschuldigd;
hij had 20000 pond sterling uitgegeven voor de vervaardiging van een
reusachtigen spiegelteleskoop, welke met dien van Parson-town kon
wedijveren, en waarmede de elementen van een aantal dubbelsterren
bepaald waren. Het was een man van hoogstens veertig jaar; hij had
het voorkomen van een groot heer, maar zijn onverschillig uiterlijk
verraadde geenszins zijn karakter.

Wat de drie Russen aangaat, de heeren Strux, Palander en Zorn, hunne
namen waren voor Emery niet nieuw; maar de jonge astronoom kende hen
niet persoonlijk. Nikolaas Palander en Michel Zorn toonden zekeren
eerbied voor Mathieu Strux, een eerbied, dien zijne betrekking, bij
gebreke zelfs van alle verdienste, overigens volkomen rechtvaardigde.

De eenige opmerking, die William Emery maakte, was dat de geleerde
Engelschen en Russen in gelijken getale waren, drie van elke
natie. Zelfs de bemanning der stoomboot, Queen and Tzar genaamd,
bestond uit tien man, waarvan er vijf uit Engeland en vijf uit Rusland
geboortig waren.

»Mijnheer Emery," zeide de kolonel, zoodra men aan elkander was
voorgesteld, »nu kennen wij elkander even goed alsof wij samen de reis
van Londen naar kaap Volpas gemaakt hadden. Bovendien heb ik voor u
een bijzondere achting, welke men u wel verschuldigd is wegens den
astronomischen arbeid, die u, hoe jong ook nog, een billijken roem
heeft bezorgd. Op mijn verzoek heeft het Engelsche gouvernement u
aangewezen om deel te nemen aan het werk, dat wij in zuidelijk Afrika
zullen beproeven."

William Emery boog alsof hij wilde danken, en dacht dat men hem nu
eindelijk de beweegreden zoude mededeelen, welk eene wetenschappelijke
commissie zelfs naar het zuidelijk halfrond voerde, maar kolonel
Everest verklaarde zich daaromtrent niet duidelijker.

»Mijnheer Emery," hernam de kolonel, »ik wilde u vragen of ge met
uwe toebereidselen geheel gereed zijt?"

»Geheel kolonel," antwoordde de astronoom. »Volgens de opgaven in
den brief van mijnheer Airy, heb ik een maand geleden de Kaapstad
verlaten, en mij naar het station Lattakou begeven. Daar heb ik
al het noodige voor een onderzoekingstocht in de binnenlanden van
Afrika bijeengebracht, namelijk levensmiddelen, wagens, paarden en
Boschjesmannen. Een geleide van honderd goed gewapende en geoefende
mannen, wacht u te Lattakou, en dit zal aangevoerd worden door
een behendig en beroemd jager, dien ik u wenschte voor te stellen,
namelijk den Boschjesman Mokum."

»De Boschjesman Mokum!" riep de kolonel Everest uit, als men althans
van den kalmen toon, waarop hij dit zeide, zoo spreken mag, »de
Boschjesman Mokum! Maar die naam is mij zeer goed bekend."

»Het is de naam van een behendig en onversaagd Afrikaan," voegde John
Murray er bij, terwijl hij zich naar den jager wendde, die door deze
Europeanen, met hun voornaam uiterlijk, in het geheel niet uit het
veld geslagen werd.

»De jager Mokum," zeide William Emery, terwijl hij zijn makker
voorstelde.

»Uw naam is in het Britsche koninkrijk zeer goed bekend, Boschjesman,"
antwoordde de kolonel. »Ge zijt de vriend van Anderson en de gids van
den beroemden David Livingstone geweest, in wiens vriendschap ik eene
eer stel. Engeland dankt u door mijn mond, en ik wensch er mijnheer
Emery geluk mede, dat hij u als aanvoerder van onze karavaan gekozen
heeft. Een jager zooals gij moet een liefhebber zijn van schoone
wapenen. Wij hebben daarvan een vrij volledige verzameling, en ik
wenschte u te verzoeken om daaruit datgene te kiezen wat u aanstaat;
wij weten dat zulk een wapen dan in goede handen is."

Een glimlach van zelfvoldoening vertoonde zich op het gelaat van
den Boschjesman. De waardeering zijner verdiensten in Engeland trof
hem zonder twijfel, maar zeker minder dan de aanbieding van den
kolonel. Hij dankte dus in goed gekozen bewoordingen, en hield zich
ter zijde, terwijl het gesprek tusschen William Emery en de Europeanen
werd voortgezet.

De jonge astronoom deelde verder de bijzonderheden mede van 't
geen door hem was gereed gemaakt; kolonel Everest scheen daarover
zeer tevreden. Het kwam er dus maar op aan ten spoedigste de stad
Lattakou te bereiken, want het vertrek van de karavaan moest in de
eerste dagen van Maart na het regenseizoen plaats hebben.

»Beslis nu maar kolonel," zeide William Emery, »op welke wijze u die
stad wilt bereiken."

»Over de Oranjerivier, en een van hare zijtakken, de Kuruman, die
langs Lattakou stroomt."

»Zeer goed," antwoordde de astronoom, »maar hoe uitstekend uw stoomboot
ook zij, hoe snel zij ook kunne vooruitkomen, toch zou zij niet tegen
den waterval van Morgheda opstoomen!"

»We zullen dien omgaan, mijnheer Emery," antwoordde de kolonel. »Na een
vervoer van enkele kilometers zullen we de vaart boven den waterval
weder kunnen hervatten, en als ik mij niet bedrieg dan is van daar
tot Lattakou de stroom goed bevaarbaar voor een vaartuig dat weinig
diepgang heeft."

»Zonder twijfel kolonel," antwoordde de astronoom, »maar die stoomboot
is zóó zwaar, dat...."

»Mijnheer Emery," hernam kolonel Everest, »deze boot is een meesterstuk
uit de werkplaatsen van Leard en Cie te Liverpool. Men kan haar
stuksgewijze uit elkander nemen, en met het uiterste gemak weder in
elkander zetten. Een sleutel en eenige schroefbouten zijn voldoende
voor een man of wat, die hiermede belast worden. Hebt ge een wagen
medegebracht?"

»Ja, kolonel," antwoordde Emery. »Ons kamp is slechts op een mijl
hier van daan."

»Welnu, dan verzoek ik den Boschjesman den wagen hierheen te laten
brengen. Men zal er de stukken der stoomboot en de machine, die ook
uit elkander genomen kan worden, op laden, en op die wijze zullen we
stroomopwaarts dáár de Oranjerivier weder bereiken, waar zij wederom
bevaarbaar wordt."

De bevelen van kolonel Everest werden uitgevoerd. De Boschjesman
verdween weldra in het kreupelhout, nadat hij beloofd had binnen een
uur terug te zullen zijn. Gedurende zijne afwezigheid werd de stoomboot
schielijk ontladen. Nu was de lading niet aanzienlijk: kisten met
natuurkundige instrumenten, eene vrij groote verzameling geweren uit
de fabriek van Purdey Moore te Edinburgh, eenige flesschen brandewijn,
vaatjes gedroogd vleesch, kistjes met patronen, reistasschen,
die slechts het hoogst noodige bevatten, tentzeilen en alles wat
daarbij noodig was, een sloep van gutta percha, die zorgvuldig was
samengepakt, en niet meer plaats besloeg dan een goed in elkander
geriemde reisdeken, eenige legeringbehoeften, enz. en eindelijk een
soort van waaiervormige mitrailleuse, een wapen dat nog verre van
volmaakt was, maar toch de nadering der stoomboot zeer gevaarlijk
maken moest voor elk soort van vijand.

Al deze voorwerpen werden op de landingsplaats nedergelegd. De machine
van acht paardekracht van 210 kg. was in drie deelen afgedeeld:
de ketel met de stookplaats, de machine zelve, die door middel van
een eenvoudigen sleutel van den ketel kon worden losgeschroefd, en
de schroef die aan den achtersteven bevestigd was. Toen deze deelen,
het een na het ander waren weggenomen, was de boot geheel ledig. Deze
werd, behalve de ruimte voor de machine en den voorraad, verdeeld in
twee afdeelingen, waarvan de voorste voor de bemanning, de achterste
voor den kolonel en zijne reisgezellen bestemd was. In een oogwenk
verdwenen de tusschenschotten, koffers en bedden werden weggenomen,
en de stoomboot was toen niet meer dan een eenvoudige romp.

Deze romp, die 35 voet lang was, bestond uit drie deelen, evenals
de Mâ-Robert, waarvan Livingstone zich bij zijne eerste reis op de
Zambese bediende. Hij was van gegalvaniseerd ijzer gemaakt, en dus
tegelijk licht en sterk. De platen waren met schroefbouten op een
geraamte van hetzelfde metaal vastgeschroefd, waardoor zij vast op
elkander zaten en dus de romp goed dicht was.

William Emery was verbaasd over het eenvoudige van het werk, en de
snelheid, waarmede het geschiedde. De wagen was nog geen uur geleden
met den jager en zijne twee Boschjesmannen aangekomen toen de stoomboot
reeds ter oplading gereed lag.

Deze wagen van de eenvoudigste soort, rustte op vier massieve raderen,
die twee aan twee op twintig voet afstand van elkander stonden. Het was
vanwege zijne lengte eene ware Amerikaansche kar. Dit zware voertuig
waarvan de assen kraakten, en de stootplank wel een voet buiten de
raderen uitstak, werd door zes tamme buffels getrokken, die twee aan
twee aan elkander gekoppeld en zeer gevoelig waren voor de zweep van
den voerman. Men had niets minder dan zulke zwaren dieren noodig om
het voertuig in beweging te brengen, als het met zijn volle vracht
beladen was. Niettegenstaande de behendigheid van den voerman moest
het meer dan eens in den modder blijven steken.

De bemanning van de Queen and Tzar belaadde den wagen zóó, dat deze
aan alle kanten in evenwicht was. Men kent de spreekwoordelijke
behendigheid van zeelieden. Het laden van dien wagen was voor die
flinke mannen slechts eene kleinigheid. De groote stukken der stoomboot
lagen onmiddellijk boven de assen op het sterkste gedeelte van den
wagen. Daar tusschen vonden kisten, koffers, vaatjes, lichtere of meer
breekbare stukken gemakkelijk plaats. Wat de reizigers zelve betrof,
een tocht van vier kilometers was voor hen slechts eene wandeling.

Om drie uren des namiddags was het opladen geheel afgeloopen en gaf
kolonel Everest het teeken om te vertrekken. Zijne makkers en hij
maakten onder geleide van Emery de voorhoede uit. De Boschjesmannen, de
bemanning der boot en de geleiders van den wagen volgden wat langzamer.

De tocht had zonder inspanning plaats. De zachte helling, die naar het
hooger gedeelte van den stroom der Oranjerivier leidde, maakte den weg
gemakkelijk, hoewel veel langer. Het was eene gelukkige omstandigheid
voor den zwaar beladen wagen, die, hoewel wat langzamer des te zekerder
het doel zou bereiken.

Wat de leden der wetenschappelijke commissie betreft, deze beklommen
gemakkelijk de andere zijde des heuvels. Zij voerden een algemeen
gesprek, maar er was in het geheel geen sprake van het doel
der onderneming. Deze Europeanen bewonderden zeer de grootsche
landschappen, die zich voor hun oog ontrolden. Deze trotsche natuur,
zoo schoon in hare woestheid, bekoorde hen, zooals zij den jongen
astronoom reeds vroeger bekoord had. Hunne reis had hen nog niet
zoodanig verwend dat zij blind waren voor de natuurlijke schoonheid
van deze Afrikaansche wereld. Zij bewonderden, maar met eene weinig
merkbare bewondering, zooals Engelschen gewoonlijk doen omdat zij
alles haten wat onbehoorlijk schijnt. De waterval werd eenigermate,
maar op fatsoenlijke wijze door hen geprezen, slechts even misschien,
doch merkbaar genoeg. Het »nil admirari" scheen nog niet geheel hunne
zinspreuk te zijn.

Bovendien meende William Emery zijne gasten in zuidelijk Afrika naar
behooren te moeten ontvangen; hij was t' huis, en evenals zekere al
te opgetogen menschen, schonk hij hun geene enkele bijzonderheid van
zijn Afrikaansch park.

Tegen half vier was men aan de andere zijde van den waterval
gekomen. Toen de Europeesche reizigers op het plateau waren aangekomen,
zagen zij het bovenste gedeelte van den stroom zich voor hunne blikken
ontrollen. Zij vleiden zich aan den oever neder en wachtten de komst
van den wagen af. Tegen vijf uren verscheen het voertuig op den top
des heuvels. De reis was gelukkig volbracht. Kolonel Everest liet
dadelijk alles ontladen terwijl hij bepaalde dat men den volgenden
morgen bij het aanbreken van den dag zou vertrekken.

De geheele nacht werd voor verschillende werkzaamheden gebruikt. In
minder dan een uur was de romp van de boot weder in elkander;
de machine voor de schroef werd weder op hare plaats vastgemaakt,
de metalen schotten tusschen de verschillende afdeelingen van het
vaartuig werden in elkander geschroefd, het ruim in orde gebracht en
alle bagage weder ingescheept. Dit alles geschiedde naar de gegeven
bevelen, en was een goed bewijs voor de geschiktheid der bemanning
van de Queen and Tzar. De Engelsche en Russische matrozen waren
uitgezochte mannen op wie men gerust rekenen kon.

Den volgenden dag, 1 Febr., was de stoomboot bij het aanbreken van den
dag gereed om de reizigers te ontvangen. Reeds kronkelde de zwarte rook
uit den schoorsteen, en de machinist vermeerderde zooveel mogelijk de
drukking. Het was eene machine van hooge drukking zonder condensie,
zoodat zij bij elken zuigerslag stoom liet ontsnappen evenals
zulks bij locomotieven het geval is. Wat den ketel aangaat, deze
was van goed geplaatste fornuizen voorzien, waardoor een zoo groot
mogelijk oppervlak des ketels aan de hitte was blootgesteld. Door
deze inrichting had men in een half uur stoom genoeg. Men had een
goeden voorraad ebbenhout en pokhout ingeladen, omdat dit overvloedig
in den omtrek groeide, en stookte de vuren met dit kostbare hout zoo
hard mogelijk op.

Om zes uren 's morgens gaf de kolonel het teeken tot het
vertrek. Passagiers en bemanning scheepten zich in; de jager,
die op de rivier bekend was, volgde hen aan boord en liet aan de
twee Boschjesmannen de zorg over om den wagen naar Lattakou terug
te brengen.

Op het oogenblik dat men de kabels losmaakte, zeide kolonel Everest
tegen den astronoom:

»Zeg eens, mijnheer Emery, u weet toch wat we hier komen doen?"

»Niet het minste, kolonel."

»Het is toch zeer eenvoudig, mijnheer Emery, we komen een gedeelte
van een meridiaan in zuidelijk Afrika meten."







IV.

Iets over den meter.


Men mag veilig aannemen, dat het denkbeeld aan eene algemeen
gebruikelijke en onveranderlijke maat, waartoe de natuur zelve
den juisten grondslag moest geven, reeds van de oudste tijden af
den menschelijken geest heeft bezig gehouden. Het kwam er inderdaad
hierbij op aan, dat deze maat altijd nauwkeurig moest teruggevonden
kunnen worden, van welke veranderingen of geweldige schokken de
aarde ook het tooneel geweest was. De ouden dachten zeker wel zóó,
maar zij hadden geene vaste stelregels of werktuigen om met vrij
voldoende zekerheid zulk een arbeid uit te voeren.

Het beste middel toch om eene onveranderlijke maat te krijgen, was,
om die in overeenstemming te brengen met den aardbol, welks omtrek als
onveranderlijk kan beschouwd worden, en bij gevolg om dezen geheelen
omtrek of een gedeelte er van met wiskundige zekerheid te meten.

De ouden hadden reeds beproefd om deze maat te bepalen. Volgens
sommige geleerden van zijn tijd, beschouwde Aristoteles de
stadie of Egyptische elleboog uit den tijd van Sesostris, als het
honderdduizendste gedeelte van den afstand tusschen de pool en den
evenaar. Eratosthenes berekende in den tijd der Ptolemaeën vrij
nauwkeurig de lengte van den graad langs den Nijl tusschen Syene en
Alexandrië. Maar Posidonius en Ptolemaeus konden met geene genoegzame
nauwkeurigheid de landmeetkundige berekeningen van diezelfde soort,
welke zij ondernamen, ten einde brengen. Met hunne opvolgers ging
het niet beter.

Het was Picard, die in Frankrijk het allereerst een regelmatig stelsel
trachtte in te voeren om den graad te meten, en toen hij in 1669 de
lengte van een boog aan den hemel en een op aarde tusschen Parijs
en Amiens bepaalde, gaf hij op dat hij eene lengte van 57060 vademen
voor een graad gevonden had.

De meting van Picard werd tot Duinkerken en zelfs tot Collioure
voortgezet door Dominico Cassini en Lahire in de jaren 1683 tot
1718. In 1739 werd zij door Francesco Cassini en Lacaille tusschen
Duinkerken en Perpignan nagerekend. Eindelijk werd de meting van
dat gedeelte van dien meridiaan door Michain tot Barcelona in Spanje
voortgezet. Toen Michain overleden was (hij stierf ten gevolge van
de afmatting door zulk een werk veroorzaakt) werd de meting van den
Franschen meridiaan eerst in 1807 door Arago en Biot hervat. Deze twee
geleerden zetten de meting voort tot op de Balearische eilanden. De
boog strekte zich toen uit van Duinkerken naar Formentera; deze werd
middendoor gesneden door de 45ste parallel N. B., die op gelijken
afstand van de pool en van den evenaar verwijderd was; en daarom was
het om de lengte van een kwart meridiaan te berekenen, niet noodig om
de afplatting der aarde in rekening te brengen. Deze berekening gaf
57025 vademen voor de gemiddelde lengte van »een graad" in Frankrijk.

Men ziet dat het tot nog toe meestal Fransche geleerden waren, die zich
met deze moeilijke berekeningen hadden bezig gehouden. [1] Het was
de Constituante, die in 1790 op voorstel van Talleyrand een besluit
uitvaardigde waardoor het aan de Academie van wetenschappen werd
opgedragen om een onveranderlijk model voor alle maten en gewichten
uit te denken. Korten tijd daarop brachten Borda, Lagrange, Laplace,
Monge en Condorcet een verslag uit waarbij zij als gewone eenheid
van maat voorstelden het tien millioenste deel van het vierde deel
van den meridiaan, en als eenheid van gewicht voor alle lichamen
het gewicht van zuiver gedistilleerd water, terwijl het tientallig
stelsel aangenomen werd om alle maten met elkander in overeenstemming
te brengen.

Later werden deze bepalingen van de lengte van een graad op
verschillende plaatsen der aarde gemaakt, want daar de aardbol geen
spheroïde maar een ellipsoïde was, moesten veelvuldige berekeningen
en opmetingen de hoegrootheid van de afplatting aan de polen leeren
kennen.

In 1736 maten Maupertuis, Clairaut, Camus, Lemonnier, Outhier en de
Zweed Celsius een noordelijken boog in Lapland en vonden 57419 vademen
voor de lengte van een graad. In 1745 vonden La Condamine, Bouguer
en Godin met medewerking van de Spaansche geleerden Juan en Antonio
Ulloa in Peru 56737 vademen voor de lengte van den graad. In 1752
berekende Lacaille de lengte van een graad aan de kaap de Goede Hoop
op 57037 vademen. In 1754 vonden de paters Maire en Boscowitch 56973
vademen voor de lengte van een boog tusschen Rome en Rimini. In 1762
en 1763 schatte Beccaria den Pimonteeschen graad op 57468 vademen. In
1768 vonden de sterrekundigen Mason en Dixon in Noord-Amerika op de
grenzen van Maryland en Pennsylvanië dat de Amerikaansche graad eene
lengte had van 56888 vademen.

In de 19de eeuw werden verschillende bogen gemeten in Bengalen,
in Oost-Indië, in Piémont, in Finland, in Kurland, in Hannover, in
Oost-Pruisen, in Denemarken, enz.; maar de Engelschen en Russen hielden
zich minder ijverig dan andere volken met deze moeielijke berekeningen
bezig en de voornaamste geodesische opmeting, die zij bewerkstelligden,
had in 1784 plaats onder leiding van den generaal-majoor Roy, die het
doel had om de Fransche en Engelsche maten met elkander overeen te
brengen. Uit al deze bovenvermelde opmetingen kon men reeds opmaken
dat de graad gemiddeld geschat kon worden op 57000 vademen, d. i. 25
kilometer, en als men dit vermenigvuldigde met 360, dan verkreeg men
voor den omtrek der aarde eene lengte van 9000 kilometer.

Doch de boven opgegeven cijfers doen zien dat de maten van
verschillende gradenbogen op onderscheidene plaatsen op aarde niet
met elkander overeen kwamen. Niettemin leidde men uit dit gemiddelde
van 57000 vademen, welke men als de lengte van een graad aannam,
de waarde van een meter af, en men nam daarvoor het tien millioenste
deel van een meridiaan, dat overeen kwam met drie voet elf millimeter
en 296/1000 van een millimeter.

In wezenlijkheid is dit cijfer niet volkomen juist. Nieuwe
berekeningen, waarbij men de afplatting aan de polen namelijk 1/299,
en niet 1/334, zooals men vroeger meende, in aanmerking nam, geven
niet meer 10 millioen meters voor de maat van een vierde gedeelte eens
meridiaans, maar wel 10.000.856 meters. Dit verschil van 856 meters
is op zulk eene lengte weinig merkbaar; evenwel moet men wiskundig
sprekende erkennen, dat de meter, zooals hij aangenomen is, niet juist
het tien millioenste deel van een vierde deel eens meridiaans is. Er
is eene fout van minstens 2/10000 van een millimeter.

De aldus bepaalde meter werd evenwel niet door alle beschaafde volken
aangenomen. België, Spanje, Piémont, Griekenland, Nederland, de oude
Spaansche koloniën, de republieken Ecuador, Nieuw-Grenada, Costarica,
enz. namen die maat bijna onmiddellijk aan; maar niettegenstaande de
voorkeur, die het metrieke stelsel boven alle andere stelsels verdient,
heeft Engeland tot nu toe altijd geweigerd het aan te nemen.

Misschien zou dit stelsel, zonder de staatkundige verwikkelingen
van het laatst der 18de eeuw, door de bevolking van het vereenigde
koninkrijk zijn aangenomen. Toen de Constituante den 8sten Mei 1790
daartoe het besluit nam, werden de Engelsche geleerden van de Royal
Society uitgenoodigd om zich bij de Franschen aan te sluiten. Om de
juiste maat van den meter te hebben, moest men bepalen of deze tot
grondslag zou hebben de lengte van een eenvoudigen secondeslinger,
of dat men als eenheid van lengtemaat een deel van een der groote
cirkels zou aannemen. Doch de tijdsomstandigheden verhinderden de
voorgenomen vereeniging.

Het was eerst in het jaar 1854 dat Engeland, het voordeel van het
metrieke stelsel sedert lang inziende, en bovendien bemerkende dat
geleerden en handelaars genootschappen vormden om het ingang te doen
vinden, besloot om het aan te nemen.

Maar de Engelsche regeering wilde dit besluit geheim houden tot op het
oogenblik dat de nieuwe opmetingen, die men ondernomen had, de lengte
van den graad beter zouden doen bepalen. Evenwel meende de Britsche
regeering in dat opzicht zich te moeten verstaan met de Russische,
die er ook wel toe overhelde om het metrieke stelsel aan te nemen.

Eene commissie van drie Engelsche en drie Russische sterrekundigen
werd dus gekozen uit de uitstekendste leden van wetenschappelijke
genootschappen. Men heeft gezien dat het voor Engeland waren: kolonel
Everest, en de heeren John Murray en William Emery, en voor Rusland
de heeren Mathieu Strux, Nikolaas Palander en Michel Zorn.

Deze internationale commissie vergaderde te Londen en besliste dat
men eerst een deel van den meridiaan in het zuidelijk halfrond zou
meten. Als dit geschied was, zou men hetzelfde in het noordelijk
halfrond doen, en uit deze twee opmetingen hoopte men de juiste maat
te vinden, die aan alle voorwaarden zou voldoen.

Nu had men nog te kiezen tusschen de verschillende Engelsche
bezittingen in het zuidelijk halfrond, nm. de Kaapkolonie, Australië
en Nieuw-Zeeland. Nieuw-Zeeland en Australië, die juist aan de
andere zijde der aarde als Europa lagen, brachten de commissie in
de noodzakelijkheid om eene lange reis te doen. Bovendien konden
de Maori's en de Nieuw-Hollanders, die altijd in oorlog zijn met de
indringers, de voorgenomen opmeting zeer bemoeilijken. De Kaapkolonie
daarentegen bood wezenlijke voordeelen aan: 1o was zij onder denzelfden
meridiaan gelegen als zekere deelen van Europeesch Rusland, en na
een boog van den meridiaan in zuidelijk Afrika gemeten te hebben kon
men er een op denzelfden meridiaan meten in het gebied van den tsaar,
en tevens de opmeting geheim houden; 2o was de reis naar de Engelsche
bezittingen in het zuiden van Afrika betrekkelijk kort, en eindelijk
3o zouden de Engelsche en Russische geleerden daar eene uitstekende
gelegenheid vinden om den arbeid van den Franschen sterrekundige
Lacaille na te gaan, door op dezelfde plaats als hij te werken,
en te onderzoeken of hij gelijk had gehad met het cijfer van 57037
vademen op te geven voor de maat van een graad op den meridiaan aan
de Kaap de Goede Hoop.

Er werd derhalve beslist dat de geodesische arbeid aan de Kaap
ondernomen zou worden. De beide regeeringen keurden de beslissing
der Engelsch-Russische commissie goed. Een belangrijk krediet werd
geopend. Alle instrumenten, die voor de opmeting noodig waren, werden
in dubbelen getale vervaardigd. William Emery werd uitgenoodigd om
toebereidselen te maken voor een tocht in de binnenlanden van zuidelijk
Afrika. Het fregat Augusta van de koninklijke marine, ontving bevel om
de leden der commissie en hun gevolg naar de monding der Oranjerivier
over te brengen.

Men mag er wel bijvoegen dat er behalve een wetenschappelijk doel,
ook nationale eigenliefde mede gemoeid was, waardoor deze voor een
gemeenschappelijken arbeid vereenigde geleerden werden aangevuurd. Het
was er inderdaad om te doen om Frankrijk in zijne berekeningen te
overtreffen, om den arbeid der beroemdste Fransche sterrekundigen in
juistheid te verbeteren, en dat nog wel te midden van eene woeste en
bijna onbekende landstreek. Ook waren de leden der Engelsch-Russische
commissie besloten om alles, zelfs hun leven op te offeren, ten einde
een doel te bereiken dat heilzaam voor de wetenschap en te gelijkertijd
roemvol voor hun land zijn zou.

En ziedaar waarom in de laatste dagen van Januari 1854 William Emery
zich bij den waterval van Morgheda aan den oever der Oranjerivier
bevond.







V.

Een Hottentotsch dorp.


De reis op het bovendeel der rivier werd spoedig afgelegd. Evenwel
werd het jaargetijde regenachtig; maar de reizigers, die 't in de
kajuit der boot vrij gemakkelijk hadden ingericht, hadden niets te
lijden van de stortregens, die in dezen tijd van het jaar hier gewoon
waren. De Queen and Tzar vorderde snel. Men ontmoette geen snelle
stroomingen of ondiepten, en de stroom was over het algemeen niet
sterk genoeg om den gang der boot te vertragen.

De oevers der Oranjerivier boden altijd hetzelfde verrukkelijke
schouwspel aan. Bosschen van verschillende boomsoorten volgden
elkander op, en een wereld van vogels fladderde daarin rond. Hier
en daar stonden groepen boomen van het geslacht der zilverboomen,
en vooral de »wagenboom" met roodachtig gemarmerd hout, die er
wonderlijk uitzag met zijne donkerblauwachtige bladeren en groote
gele bloemen; verder de »zwartebast" met zwarte schors, de »karree"
met zijne donkerkleurige altijd groene bladeren. Het kreupelhout
strekte zich eenige kilometers ver van de oevers der rivier uit, en
overal was deze met treurwilgen langs de kanten bezet. Hier en daar
deden zich plotseling uitgestrekte naakte velden aan het oog voor. Het
waren groote vlakten met een onnoemelijk aantal kolokwintstruiken
begroeid; daar tusschen stond de honigvoortbrengende plant proteus,
waaruit geheele zwermen kleine vogels met zacht gekweel opvlogen,
die door de kolonisten suikervogels genoemd worden.

De vogelwereld bood groote verscheidenheid aan. De Boschjesman deed ze
opmerken aan John Murray, die een groot liefhebber was van allerlei
wild. Ook ontstond er een soort van vertrouwelijkheid tusschen den
Engelschen jager en Mokum, die volgens de belofte van kolonel Everest
van zijn reismakker eene uitmuntende, verdragende buks ten geschenke
ontvangen had. Het is onnoodig om de tevredenheid van den Boschjesman
te schetsen, nu hij zich in het bezit zag van zulk een prachtig
wapen. De twee jagers begrepen elkander goed. Al was hij een uitstekend
geleerde, toch ging John Murray voor een van de beste jagers van het
oude Caledonië door. Hij hoorde met belangstelling, met een soort
van afgunst de verhalen van den Boschjesman aan. Zijne oogen schoten
vlammen als de jager hem onder de boomen eenige wilde dieren aanwees,
hier giraffen in troepen van vijftien tot twintig, daar buffels van
zes voet hoog en den kop met een paar zwarte horens voorzien, wat
verder wilde gnoes met een paardestaart, elders troepen caäma's, eene
soort van groote damherten met schitterende oogen en een paar horens,
die een dreigenden hoek met elkander maakten, en overal, zoowel in het
dichtste woud, als op de kale vlakten die oneindige verscheidenheid
van antilopen, die in zuidelijk Afrika zoo talrijk gevonden worden,
de bastaardgems, de gemsbok, de gazelle, de springbok, enz. Was daar
dus niet overvloedig gelegenheid om een jager te doen watertanden,
en konden de vossenjachten in de Schotsche vlakten wel vergeleken
worden met de jachten van een Cumming, een Anderson en een Baldwin?

Men moet zeggen dat de reismakkers van Murray vrij wat minder zich
getroffen gevoelden door het gezicht van die prachtige stukken
wild. Emery beschouwde zijne ambtgenooten met groote opmerkzaamheid,
en trachtte hun karakter onder hun onverschillig uiterlijk te
raden. Kolonel Everest en Strux, die ongeveer even oud waren,
waren even terughoudend, voorzichtig en vormelijk. Zij spraken
met eene afgemeten langzaamheid en elken morgen zou men gezegd
hebben, dat zij elkander vóór den vorigen avond nog nimmer ontmoet
hadden. Men behoefde de hoop niet te koesteren, dat er tusschen
deze twee voorname personen ooit eenige vertrouwelijkheid ontstaan
zou. Twee tegen elkander geschoven ijsschotsen eindigen met zich te
vereenigen doch niet alzoo twee geleerden, wanneer zij beiden eene
hooge wetenschappelijke betrekking bekleeden.

Nikolaas Palander was vijfenvijftig jaren en één van die mannen,
die nooit jong zijn geweest, en nooit oud worden. De sterrekundige
van Helsingfors was altijd verdiept in zijne berekeningen; hij kon
een uitstekend werktuig zijn, maar het was dan ook niet anders dan een
werktuig, eene soort van rekentafel of algemeen rekenwerktuig. Rekenaar
van de Engelsch-Russische commissie, was deze geleerde een van die
wondermenschen, die uit het hoofd met vijf cijfers vermenigvuldigen,
eene soort van vijftigjarigen Mondeux.

Michel Zorn had door zijn leeftijd, zijn opgewonden karakter en zijn
goed humeur meer overeenkomst met William Emery. Zijne beminnelijke
hoedanigheden beletten hem niet een sterrekundige van groote
verdiensten te zijn, die zich reeds op jeugdigen leeftijd beroemd
had gemaakt. De door hem en onder zijn toezicht op het observatorium
van Kiew gedane ontdekkingen omtrent de nevelvlek van Andromeda
hadden in het geleerde Europa heel wat beweging veroorzaakt. Aan
zijne onwedersprekelijke verdiensten paarde hij groote nederigheid,
en hield zich bij iedere gelegenheid op den achtergrond.

William Emery en Michel Zorn moesten vrienden worden; zij
waren verbonden door denzelfden smaak en dezelfde neigingen. Zij
spraken veel met elkander. Gedurende dien tijd namen de kolonel en
Mathieu Strux elkander zeer bedaard op. Palander trok uit het hoofd
vierkants-wortels, zonder dat hij acht gaf op de verrukkelijke plekken
langs de oevers, en John Murray en de Boschjesman vormden plannen om
eene vreeselijke slachting onder het wild aan te richten.

De reis op den bovenstroom der Oranjerivier kenmerkte zich door
geen enkel voorval. Soms schenen de steile rotsoevers, die den
bochtigen stroom insloten, elken uitgang af te sluiten. Dan weder
maakten met boomen begroeide eilandjes, die als 't ware midden in
den stroom geworpen waren, het onzeker, welken weg men volgen moest;
doch de Boschjesman aarzelde nimmer, en de Queen and Tzar koos den
besten weg, of stoomde zonder dralen uit den cirkel van rotsen, die
haar omringden. De stuurman behoefde geen enkel oogenblik berouw te
gevoelen dat hij de aanwijzingen van Mokum gevolgd had.

In vier dagen legde het stoomschip de twee honderd veertig kilometers
af, die de watervallen van Morgheda nog scheidden van de Kuruman,
een van de zijtakken, die langs de stad Lattakou stroomt; dit was
juist de plaats waar de commissie zich moest heen begeven. De stroom
vormde dertig kilometers boven den waterval een elleboog, en eene
andere richting aannemende, als die van het oosten naar het westen,
begrensde hij, in zuidwestelijke richting stroomende, de scherpe punt,
die het grondgebied der Kaapkolonie ten noorden vormt. Van dit punt
richtte de rivier zich noordoostwaarts en verloor zich drie honderd
kilometers verder in de boschrijke streken der Transvaal-republiek.

Het was den 5en Februari, des morgens nog zeer vroeg en onder een
slagregen, dat de Queen and Tzar Klaarwater, een Hottentotsch dorp
bereikte, dicht bij de plek waar de Kuruman in de Oranjerivier
valt. Kolonel Everest wilde geen oogenblik verliezen, en liet dus
spoedig de weinige hutten van Boschjesmannen, die het dorp vormden,
achter zich, terwijl de boot door de werking der schroef tegen
den stroom van den nieuwen zijtak opstoomde. Deze zijtak stroomde,
zooals de reizigers opmerkten, zeer snel door eene bijzonderheid,
welke hem eigen was. De Kuruman toch, die aan haren oorsprong zeer
breed is, wordt smaller naarmate de stroom vordert omdat het water
door de zonnehitte verdampt. Maar in dit jaargetijde was zij zeer
gezwollen, diep en snelstroomend door aanhoudende regens en door het
water van een zijtak, de Moschona. De vuren werden dus aangestookt,
en de boot stoomde met eene drie kilometersvaart de Kuruman op.

Gedurende dezen tocht maakte de Boschjesman den heer Murray opmerkzaam
op een vrij groot aantal nijlpaarden. Die groote dikhuidige dieren,
die door de Hollanders aan de Kaap »zeekoeien" genoemd worden, zijn
dik en log, acht tot tien voet lang en weinig geneigd om iemand aan te
vallen. Zij werden verschrikt door het snuiven der boot en het slaan
van de schroef; zij dachten zeker een nieuw soort van monster te zien,
dat zij moesten wantrouwen, en inderdaad maakten de wapens aan boord
de nadering zeer moeielijk. John Murray had zijne ontplofbare kogels
gaarne op die vleeschklompen beproefd, doch de Boschjesman verzekerde
hem dat er in de noordelijke stroomen geen gebrek aan nijlpaarden zijn
zou, en John Murray besloot dus om gunstiger gelegenheid af te wachten.

De honderd vijftig kilometers, die den mond der Kuruman van Lattakou
scheidden, werden in vijftig uren afgelegd. Den 7den Februari bereikte
men om drie uren des namiddags deze plaats. Toen de boot aan den
oever was vastgemaakt, kwam een man van vijftig jaar met een deftig,
doch goedig uiterlijk aan boord en stak William Emery de hand toe. De
astronoom stelde den nieuw aangekomene aan zijne reismakkers voor
en zeide: »De eerwaarde Thomas Dale van het zendelinggenootschap te
Londen, en directeur van het station van Lattakou."

De Europeanen groetten den eerwaarden Thomas Dale, die hen welkom
heette, en deze stelde zich geheel ter hunner beschikking.

De stad Lattakou of liever het gehucht van dien naam, vormt in
het noorden het meest van de Kaapstad verwijderde station van
zendelingen. Zij wordt in oud en nieuw Lattakou verdeeld. Het oude
Lattakou, dat nu bijna geheel verlaten is, en waar de Queen and Tzar
aankwam, telde in het begin van deze eeuw nog twaalfduizend inwoners,
die sedert dien tijd naar het noordoosten getrokken zijn. Toen de
stad zeer in verval raakte, werd zij door Lattakou vervangen, dat in
eene vlakte, die vroeger met acacia's bedekt was, niet ver daarvandaan
gebouwd werd. Dit nieuwe Lattakou, waarheen de Europeanen zich onder
geleide van den zendeling begaven, bevatte een veertigtal groepen
huizen, en telde ongeveer vijf of zes duizend inwoners, die tot den
grooten stam der Betchuanen behoorden.

In dit dorp hield dokter David Livingstone in 1840 gedurende drie
maanden zijn verblijf, voordat hij de reis naar de Zambese ondernam,
eene reis, die den beroemden reiziger noodzaakte geheel midden-Afrika
door te trekken van de baai van Loanda in Congo, tot aan de haven
van Kilimane op de kust van Mozambique.

Te nieuw-Lattakou aangekomen, overhandigde kolonel Everest aan den
directeur van de missie een brief van dokter Livingstone, die de
Engelsch-Russische commissie aan zijne vrienden in zuidelijk Afrika
aanbeval. Thomas Dale las dien brief met bijzonder genoegen, daarop
gaf hij dien aan kolonel Everest terug, zeggende dat hij hem op zijne
reis mogelijk van nut kon zijn, daar de naam van David Livingstone
in dit gedeelte van Afrika bekend en geëerd was.

De leden der commissie werden in het huis der zendelingen
ingekwartierd; 't was een groot gebouw, dat op eene hoogte opgericht,
en door eene ondoordringbare haag als door een vestingmuur omgeven
was. De Europeanen waren in dit gebouw gemakkelijker gehuisvest
dan zij het bij de Betchuanen zouden geweest zijn. Niet, omdat de
woningen van dit volk niet zindelijk zijn; integendeel, want de
vloer is gemaakt van zeer vaste klei, waarop geen stofje te zien is;
het dak is met lang stroo bedekt en ondoordringbaar voor den regen;
maar toch zijn deze huizen slechts hutten, waartoe een rond gat,
dat nauwelijks groot genoeg is om een mensch door te laten, toegang
verschaft. In die hutten leven allen gemeenschappelijk onder elkander
en men kan niet zeggen dat die samenleving met de Betchuanen tot de
aangenaamste behoort. Het hoofd van den stam, die te Lattakou woonde,
zekere Moulibahan, meende dat hij zijne opwachting bij de Europeanen
maken moest. Moulibahan was een vrij knap man zonder de dikke lippen of
den platten neus van het negerras; hij had een rond gelaat, dat niet,
zooals bij de Hottentotten, van onderen smal toeliep. Hij droeg een
mantel van huiden, welke zeer kunstig aan elkander waren genaaid,
en een voorschoot, dat de inlanders »Pukoje" noemen; verder een
lederen muts en sandalen van buffelleder. Aan zijne armen had hij
ivoren ringen; in zijne ooren bengelden vier centimeters lange koperen
staafjes als oorbellen, die tevens tot amuletten moesten dienen. Boven
van zijn muts hing een antilopenstaart. Zijn jachtstok was bovenaan
met een bos zwarte struisvederen versierd. Men kon de natuurlijke
kleur der huid van dezen Betchuanen-hoofdman niet zien onder de dikke
laag oker, waarmede hij van het hoofd tot de voeten bedekt was. Eenige
onuitwischbare inkervingen in de dij duidden het aantal vijanden aan,
die Moulibahan gedood had.

Dit stamhoofd, dat minst genomen even deftig was als Mathieu Strux
zelf, naderde de Europeanen en nam hen één voor één bij den neus. De
Russen lieten dit ernstig toe; de Engelschen stribbelden een weinig
tegen, en toch was het volgens Afrikaansche zeden eene plechtige
verbintenis om de plichten der gastvrijheid jegens de Europeanen in
acht te nemen. Toen de plechtigheid was afgeloopen ging Moulibahan
zonder een woord te spreken heen.

»En nu wij genaturaliseerd zijn als Betchuanen," zeide kolonel Everest,
»kunnen wij ons zonder een dag of een uur te verliezen met ons werk
bezighouden."

Geen enkel uur ging verloren, en toch was de commissie niet vóór de
eerste dagen van Maart tot het vertrek gereed, zooveel zorg en omslag
vereischt het gereedmaken van zulk eene onderneming. Het was bovendien
de door kolonel Everest aangewezen dag. Op dat tijdstip namelijk
eindigde het regenseizoen, en het water dat in de uithollingen van
den grond hier en daar was blijven staan, zou eene kostbare hulpbron
worden voor de woestijnreizigers.

Het vertrek werd op 2 Maart vastgesteld. Dien dag was de geheele
karavaan onder bevel van Mokum tot het vertrek gereed. De Europeanen
namen afscheid van de zendelingen van Lattakou, en verlieten ten
zeven ure 's morgens het plaatsje.

»Waar gaan we heen, kolonel?" vroeg William Emery op het oogenblik
dat de karavaan de laatste hut van het stadje achter zich liet.

»Recht voor ons uit, mijnheer Emery," antwoordde de kolonel, »tot
op het oogenblik dat we een geschikte plaats hebben gevonden om een
basis te meten!"

Om acht uren had de karavaan de lage en met kleine heesters bedekte
heuvels achter zich, welke Lattakou omringen, en de woestijn lag met
al hare gevaren, vermoeienissen en onvoorziene gebeurtenissen voor hen.







VI.

Verdere kennismaking.


Het onder bevel van den Boschjesman staande geleide telde honderd man;
het waren allen Boschjesmannen, werkzame, bedaarde, vreedzame mannen,
die groote lichamelijke vermoeienissen konden uitstaan. Voordat
er zendelingen in het land waren haakten de Boschjesmannen, die
als leugenaars en als weinig gastvrij bekend stonden, naar roof en
moord, en maakten meestal van den nacht gebruik om hunne vijanden
te vermoorden. De zendelingen hebben wel hunne barbaarsche zeden
aanmerkelijk beschaafd, doch die inboorlingen maken zich nog altijd
meer of min schuldig aan het plunderen van woningen en het rooven
van vee.

Tien wagens, gelijk aan het voertuig, dat de Boschjesman naar den
waterval van Morgheda gebracht had, vormden het rollend materieel
van den tocht. Twee van die wagens, een soort van beweegbare huizen,
waren gemakkelijk ingericht en dienden den Europeanen tot verblijf
als zij halt hielden. Zij werden dus gevolgd door een houten huis,
van droge planken getimmerd, met ondoordringbaar zeildoek bedekt,
en van verschillende bedden en toiletbenoodigdheden voorzien. Als
men halt hield was dit tijd gewonnen, omdat men de tenten geheel
opgeslagen met zich voerde.

Een van de wagens was bestemd voor kolonel Everest en zijne beide
landgenooten. De andere werd door de Russen bewoond. Twee andere
wagens, die volgens hetzelfde model ingericht waren, behoorden, de
ééne aan de vijf Engelschen, de andere aan de vijf Russen die samen
de bemanning van de Queen and Tzar uitmaakten.

Het spreekt van zelf, dat de romp en de machine der stoomboot
stuksgewijze uit elkander genomen en op een der wagens geladen werden
om de reizigers door de Afrikaansche woestijn te volgen. Meren zijn
talrijk in het binnenland; misschien werden er eenigen gevonden op
den weg, dien de wetenschappelijke commissie zou volgen en dan zou
het kleine vaartuig groote diensten kunnen bewijzen. De andere wagens
waren beladen met de instrumenten, levensmiddelen, koffers, wapens,
kruit en lood, toestellen voor de voorgenomen driehoeksmeting, zooals
draagbare pylonen, signaalpaaltjes, lantaarns, de noodige schragen
om eene basis te meten, en eindelijk alles wat voor de honderd man
van het geleide bestemd was. De levensmiddelen voor de Boschjesmannen
bestonden voornamelijk uit vleesch van antilopen, buffels of olifanten,
dat in lange repen gesneden, en in de zon of boven een half smeulend
vuur gedroogd was om het maanden lang te kunnen bewaren. Deze wijze
van toebereiding wint het gebruik van zout uit en is in zwang in die
streken, waar deze nuttige stof ontbreekt. Wat het brood aangaat,
de Boschjesmannen rekenden er op dit door vruchten of wortels, door
aardnoten, door de knollen van zekere soort van vezelbloemen, zooals
de inlandsche vijg, door kastanjes, of door de pit van eene soort van
palmboom, welke den naam van »kafferbrood" draagt te vervangen. Dit
voedsel uit het plantenrijk kon gedurende de reis telkens ververscht
worden. Wat het dierlijk voedsel betreft, dit zou bezorgd worden
door de jagers der bende, die met bewonderenswaardige behendigheid
hunne bogen van aloëhout en hunne lansen hanteerden, en de bosschen
en vlakten af zouden loopen om de karavaan van wild te voorzien. Zes
ossen uit het Kaapland, hoog op de pooten, met breede schoften en
lange horens waren met een tuig van buffelleder voor elken wagen
gespannen. Zoo voortgetrokken, behoefde men met deze zware wagens,
lompe staaltjes van oorspronkelijke wagenmakerskunst, niet bang te
zijn voor hellingen of kuilen; zij bewogen zich niet snel maar zeker
op hunne zware raderen.

Wat de paarden aangaat, dit waren kleine zwarte of grijze dieren van
Spaansch ras, die uit Zuid-Amerika in het Kaapland werden ingevoerd;
zij worden om hun moed en zachtzinnigheid hoog geschat. Onder dien
troep vond men ook een half dozijn tamme quagga's, eene soort van
ezels met dunne pooten en ronde vormen, wier gebalk aan het blaffen van
een hond deed denken. Die quagga's moesten bij kleine tochten dienen,
die voor geodesische opnamen noodig zouden zijn, en de instrumenten en
benoodigdheden daarheen brengen, waar zware wagens niet konden komen.

Bij uitzondering bereed de Boschjesman met eene bewonderenswaardige
bevalligheid en behendigheid een prachtig dier, dat de bewondering
van een kenner als John Murray opwekte. Het was een zebra met eene
onvergelijkelijk schoone, bruin gestreepte huid. Dit dier was tot
aan de schoft vier voet hoog en mat zeven voet van den kop tot den
staart. Schuw en schichtig van aard, zou het geen ander dan Mokum op
zijn rug geduld hebben, daar deze hem voor eigen gebruik getemd en
afgericht had.

Eenige honden van een half wild ras, soms oneigenaardig aangeduid met
den naam van jachthyena's, liepen langs de karavaan op en neêr. Zij
herinnerden door vorm en lange ooren aan den Europeeschen brak.

Zóó was de karavaan samengesteld, die zich in de Afrikaansche woestijn
ging wagen. De ossen liepen bedaard voort, aangezet door den stok
van hunne geleiders, die hen in de zijde stieten, en 't was een
merkwaardig schouwspel als men dezen troep langs de heuvels zich zag
voortbewegen. Waar ging de tocht na het verlaten van Lattakou heen?

»Wij gaan recht voor ons uit," had kolonel Everest gezegd.

De kolonel en Mathieu Strux toch konden op dit oogenblik nog
geene bepaalde richting volgen. Wat zij zochten voordat zij hunne
werkzaamheden begonnen, was eene uitgestrekte effene vlakte, om er een
basis te stellen van den eerste der driehoeken, welker net zuidelijk
Afrika over eene uitgestrektheid van verscheidene graden bedekken zou.

Kolonel Everest legde den Boschjesman de zaak uit. Met de zekerheid
van een geleerde, wien zulk eene wetenschappelijke taal gewoon is,
sprak de kolonel tegen den jager van driehoeken, aanliggende hoeken,
basis, meting van den meridiaan, zeniths afstanden, enz. De Boschjesman
liet hem eenige oogenblikken voortspreken, daarop viel hij hem met eene
beweging van ongeduld in de rede en antwoordde: »Kolonel, ik begrijp
niets van uwe hoeken, basis, of meridianen; ik vat zelfs in het geheel
niet wat gij hier in die Afrikaansche woestijn komt uitvoeren. Maar dat
zijn mijne zaken niet. Wat vraagt u van mij? eene schoone uitgestrekte,
effene en regelmatige vlakte? Welnu, die zal ik u opzoeken."

En op bevel van Mokum trok de karavaan, die reeds over de heuvels van
Lattakou heen was, naar het zuidwesten. Deze richting bracht haar
een weinig meer naar den zuidkant van het stadje, dat is naar dat
gedeelte van de vlakte, hetwelk door de Kuruman bespoeld wordt. De
Boschjesman hoopte in den omtrek dezer rivier eene vlakte te vinden,
die voor het doel van den kolonel geschikt was.

Sedert dien dag bleef de jager gewoonlijk aan het hoofd der
karavaan. John Murray, die een goed paard bereed, bleef aan zijne
zijde en van tijd tot tijd verkondigde een geweerschot aan zijne
ambtgenooten dat Murray kennis maakte met het Afrikaansche wild. De
kolonel liet zich, in gedachten verdiept, geheel aan den gang van
zijn paard over, en dacht aan de toekomst van zulk een tocht, die
te midden van deze wilde streken waarlijk moeilijk genoeg worden
kon. Mathieu Strux was naarmate de toestand van het terrein zulks
toeliet, dan eens te paard, dan weder in een wagen, en opende niet
dikwijls den mond tot spreken. Wat Nikolaas Palander aangaat, deze
reed zoo slecht mogelijk te paard, en ging daarom meestal te voet of
zat in den wagen, waar hij dan in de meest afgetrokken berekeningen
der hoogere meetkunde verdiept was.

Al hadden William Emery en Michel Zorn des nachts ieder een
afzonderlijken wagen tot verblijf, zoo waren zij des daags toch altijd
samen. Deze beide jonge mannen voelden zich dagelijks meer en meer tot
elkander aangetrokken door eene vriendschap, welke door de lotgevallen
der reis nog toe moest nemen. Van de eene halte naar de andere reden
zij samen onder drukke gesprekken. Soms verwijderden zij zich ter
zijde van de karavaan, dan reden zij haar eenige kilometers vooruit
als de vlakte zich zoo ver het oog reikte voor hen uitstrekte. Dan
waren zij vrij en als het ware verloren te midden van die woeste
natuur. Dan spraken zij over allerlei, behalve over de wetenschap! Dan
vergaten zij cijfers en stellingen, berekeningen en waarnemingen! Het
waren geen sterrekundigen meer, geen waarnemers van het hemelgewelf,
maar twee scholieren, die aan de schooltucht ontsnapt en gelukkig
waren om door dichte bosschen te trekken, om in die oneindige vlakte
rond te draven en om de versche lucht, welke met allerhande geuren
bezwangerd was, met volle teugen in te ademen! Zij lachten, ja zij
lachten als eenvoudige stervelingen, en niet als deftige mannen, die
gewoonlijk in gezelschap zijn met kometen en andere dwaalsterren. Al
mochten zij om de wetenschap niet lachen, dan glimlachten zij toch
dikwijls bij de gedachte aan die deftige geleerden, die op deze
aarde niet te huis behoorden. Overigens was hierin volstrekt geene
boosaardigheid gelegen. Het waren twee uitstekende, openhartige,
beminnelijke, getrouwe karakters, geheel het tegenbeeld van hunne
chefs, den kolonel Everest en Mathieu Strux, twee stijve, koude
menschen. En juist waren deze twee geleerden dikwijls het onderwerp
van hunne gesprekken. William Emery leerde hen door zijn vriend Michel
Zorn kennen.

»Ja," zeide Zorn, »ik heb ze gedurende onze reis aan boord van de
Augusta goed gadegeslagen, en ongelukkig ben ik gedwongen te bekennen,
dat die twee mannen ijverzuchtig op elkander zijn. Al schijnt kolonel
Everest onzen tocht aan te voeren, waarde William, zoo is Mathieu
Strux toch zijn gelijke. De Russische regeering heeft zijn standpunt
juist afgebakend. Onze beide aanvoerders geven elkaar in heerschzucht
niets toe. Bovendien, ik herhaal het u, bestaat er tusschen hen die
afgunst van geleerden, welke met recht voor de hevigste der jalouzieën
gehouden wordt."

»En deze heeft toch het minste reden van bestaan," antwoordde William
Emery, »want alles bepaalt zich tot het veld van ontdekkingen, en
ieder onzer geniet voordeel van het werk van allen. Maar zijn uwe
opmerkingen juist, en ik heb reden om te gelooven dat zij het zijn,
waarde Zorn, dan is dat een noodlottige omstandigheid voor onze
onderneming. Er moet toch een volmaakte overeenstemming heerschen om
zulk een moeielijk werk te doen gelukken."

»Zonder twijfel," antwoordde Michel Zorn, »en ik vrees maar al te
zeer dat deze overeenstemming niet bestaat. Oordeel eens over onze
teleurstelling als elk onderdeel van de bewerking, de keuze der
basis, de wijze van berekening, het plaatsen der bakens, het nazien
der cijfers telkens een nieuwen twist in het leven roept! Bedrieg
ik me niet, dan zijn er eene menigte haarkloverijen te voorzien, bij
het vergelijken van onze dubbele registers en het opteekenen van onze
waarnemingen, die ons in staat hebben gesteld om zelfs een vierhonderd
duizendste van een vadem (2/100 millimeter) in rekening te brengen."

»Ge doet mij ontstellen, mijn vriend," antwoordde Emery. »Het zou
inderdaad treurig zijn als men zich zóóver gewaagd had, en dan nog
schipbreuk leed, omdat men bij zulk eene onderneming niet eendrachtig
handelde. God verhoede dat uwe vrees bewaarheid worde!"

»Ik wensch het zeer, William," antwoordde de jonge Russische
astronoom, »maar nog eens, bij den overtocht was ik getuige van zekere
gesprekken over wetenschappelijke stelsels, die een onverzettelijke
stijfhoofdigheid bij den kolonel en zijn tegenstander aanduidden. Ik
begreep dat een ellendige ijverzucht er de oorzaak van was."

»Maar die beide heeren verlaten elkander niet," merkte Emery op. »Men
kan den een niet zonder den ander aantreffen; zij zijn onafscheidelijk,
zelfs nog onafscheidelijker dan wij."

»Ja," antwoordde Michel Zorn, »den ganschen dag verlaten ze elkaar
niet, maar ze wisselen geen tien woorden en bewaken en bespieden
elkander. Zoo het den een niet gelukt den ander geheel weg te cijferen,
dan beginnen we ons werk onder waarlijk bedroevende omstandigheden."

»En als het aan u stond," vroeg William met zekere aarzeling, »onder
wien van de beide geleerden zoudt gij dan wenschen......?"

»Waarde William," antwoordde Zorn met groote openhartigheid, »ik zou
van ganscher harte hem als meester erkennen, die zich als zoodanig
wist te doen gelden. In deze wetenschappelijke onderneming heb ik geen
vooroordeel of nationale eigenliefde. Mathieu Strux en kolonel Everest
zijn twee merkwaardige menschen. Zij wegen tegen elkander op. Engeland
en Rusland moeten beiden voordeel hebben bij den goeden uitslag van
hun arbeid. Het komt er dus weinig op aan of die arbeid door een
Engelschman of een Rus wordt beheerd. Denkt ge er zoo ook niet over?"

»Zeker, vriend Zorn," hernam Emery. »Laten we ons derhalve niet
laten afleiden door dwaze vooroordeelen, en wenden we, voor zoover
wij kunnen, onze krachten aan tot het algemeene welzijn. Misschien
zal het ons mogelijk zijn om die slagen af te wenden, die de
beide tegenstanders elkander, figuurlijk gesproken, zullen
toebrengen. Bovendien is uw landgenoot, Nikolaas Palander....,"

»Hij," antwoordde Zorn lachende, »hij zal niets zien, hooren, of
begrijpen. Al zou hij voor den keizer van Abyssinië rekenen, 't is
hem hetzelfde als hij maar rekenen kan. Hij is noch Engelschman, noch
Rus, noch Chinees! Het is zelfs geen bewoner van dit ondermaansche;
het is Nikolaas Palander, daarmee is alles gezegd!"

»Ditzelfde kan ik van mijn landgenoot John Murray niet zeggen,"
antwoordde Emery. »Hij is bovenal Engelschman, maar 't is ook een
hartstochtelijk jager, en hij zou liever het spoor van een giraffe
of zelfs van een olifant volgen, dan zich in een twistgesprek over
wetenschappelijke methoden mengen. Wij moeten dus slechts op ons
zelve rekenen, waarde Zorn, om botsingen tusschen onze aanvoerders
te voorkomen. Wij behoeven elkaar niet te verzekeren, dat, wat er
ook gebeure, wij altijd openhartig en trouw ééne lijn zullen trekken."

»Altijd, wat er ook voorvalle!" antwoordde Zorn, zijn' vriend William
de hand toestekende.

Ondertusschen ging de karavaan, door den Boschjesman geleid, naar
het zuidwesten. Den 4en Maart des middags bereikte zij den onderrand
van die lange begroeide heuvelreeks, welke zij sedert het verlaten
van Lattakou volgde. De jager had zich niet bedrogen, hij geleidde de
karavaan naar eene vlakte, maar deze was voor de triangulatie nog niet
geschikt, omdat het terrein een weinig golfde. Men trok dus nogmaals
vooruit. Mokum plaatste zich weêr aan het hoofd, terwijl John Murray,
William Emery en Michel Zorn de voorhoede vormden.

Tegen het einde van den dag bereikte de karavaan een van die
halten, welke door zwervende herders of boeren bewoond worden,
en waar deze wegens de vette weilanden voor eenige maanden hun
verblijf opslaan. Kolonel Everest en zijne makkers werden gastvrij
ontvangen door een der kolonisten, een Hollander en hoofd van
een talrijk huisgezin, die voor zijne bewezen diensten niets tot
schadeloosstelling wilde aannemen. Deze boer was een van die moedige,
ingetogen en werkzame menschen, wier klein kapitaal verstandig
aangewend tot het fokken van koeien, ossen en geiten spoedig tot een
groot vermogen aangroeit. Als de weide schraal wordt, zoekt de boer,
evenals in ouden tijd de aartsvaders, een nieuwe bron van bestaan,
dat is vetter weilanden op, en vestigt zich voor eenigen tijd in
voordeeliger streken.

Deze boer wees den kolonel eene uitgestrekte vlakte aan, die op een
afstand van vijftien kilometers gevonden werd, en volkomen geschikt
moest zijn voor geodesische opmetingen.

Den volgenden dag, 5 Maart, vertrok de karavaan bij het aanbreken van
den dag; men trok den geheelen morgen voort; geen enkel voorval zou
het eentonige van dezen tocht hebben afgewisseld, als John Murray
op 1200 meters afstand geen zonderling dier had neêrgeschoten, dat
een koeiensnuit, een langen witten staart, en zeer scherpe horens
op den kop had. Het was een gnoe, een wilde stier, die bij zijn val
een dof gesteun liet hooren. De Boschjesman was verbaasd, dat hij,
niettegenstaande den grooten afstand, het dier zoo juist zag treffen
en neêrvallen. Het dier was ongeveer vijf voet hoog en verschafte den
kok eene groote hoeveelheid uitmuntend vleesch, zoodat de gnoe's aan
de jagers der karavaan vooral werden aanbevolen. Tegen den middag
bereikte men de plaats, die de boer had aangeduid; het was eene in
het noorden onbegrensde weide, waarvan de grond overal even vlak
was. Men kon zich geen gunstiger terrein voor het meten eener basis
denken. Nadat de Boschjesman de streek beschouwd had, naderde hij
den kolonel, en zeide: »De gevraagde vlakte, kolonel."







VII.

Eene basis.


De door de commissie te verrichten arbeid was, zooals men weet,
eene driehoeksmeting, waardoor men een boog van den meridiaan kon
berekenen. Het rechtstreeksch meten toch van een of meer graden
door middel van metalen linialen, die met de uiteinden aan elkander
geplaatst moeten worden, zou een geheel ondoenlijk werk zijn met het
oog op wiskundige juistheid. Bovendien zou geen terrein ergens ter
wereld over eene uitgestrektheid van eenige honderden kilometers vlak
genoeg zijn om voor het verrichten van zulk een nauwkeurigen arbeid te
kunnen dienen. Gelukkig kan men juister te werk gaan, door het terrein,
waarover de meridiaan heen loopt in een zeker aantal driehoeken
te verdeelen, welker berekening betrekkelijk gemakkelijk is. Deze
driehoeken verkrijgt men, als men met zeer nauwkeurige instrumenten,
met den theodoliet of cirkel van Borda het oog richt op natuurlijke
of kunstmatige vaste punten, b. v. torens, hooge huizen, lantaarns,
palen of dergelijke. Elk vast punt stelt het hoekpunt van een driehoek
voor, welks hoeken door bovengenoemde instrumenten met mathematische
juistheid gemeten worden.

Ieder waarnemer kan met volkomen juistheid de plaats van zulk een vast
punt (bij dag een toren, bij nacht een brandende lantaarn) aanwijzen,
wanneer hij er slechts het oog op richt door den kijker, welks veld
door middel van een van fijne draadjes vervaardigd netje in kleine
ruitjes is afgedeeld. Zóó verkrijgt men driehoeken, welker zijden
dikwijls verscheidene kilometers lang zijn. Op die wijze heeft Arago
de kust van Valencia in Spanje met de Balearische eilanden verbonden
door een ontzettend grooten driehoek, van welken eene der zijden 160
kilometers lang was.

Volgens de grondbeginselen der meetkunde is een driehoek geheel
bekend, wanneer men daarvan slechts eene zijde en twee hoeken kent,
want men kan daaruit onmiddellijk de grootte van den derden hoek, en
de lengte der beide andere zijden bepalen. Als men dus voor basis van
een nieuwen driehoek ééne zijde van dezen reeds bekenden driehoek neemt
en men meet de aan die basis liggende hoeken, dan zal men op die wijze
nieuwe driehoeken bepalen, welke driehoeksmeting kan worden voortgezet
over de geheele lengte van den te meten meridiaanboog. Op die wijze
verkrijgt men derhalve de lengte van alle rechte lijnen, die in dit
net van driehoeken begrepen zijn, en door eenige trigonometrische
berekeningen kan men dan gemakkelijk de lengte bepalen van den
meridiaanboog, die dit net tusschen twee eindstations doorsnijdt.

Zooeven werd gezegd dat een driehoek volkomen bekend is, wanneer
men eene zijde en twee hoeken kent; die hoeken kan men nauwkeurig
met den theodoliet meten. Doch de eerste zijde (de basis van het
geheele stelsel) moet eerst met buitengewone nauwkeurigheid op den
grond zelven gemeten worden, en dit is de moeilijkste arbeid van de
geheele bewerking.

Toen Delambre en Méchain in Frankrijk den meridiaan van Duinkerken
naar Barcelona maten, namen zij als basis eene rechte lijn op den
weg van Melun naar Lieusaint, departement Seine-et-Marne. Deze basis
was 12150 M. lang en men had niet minder dan vijfenveertig dagen
noodig om haar te meten. Welke maatregelen deze geleerden namen om
eene wiskunstige nauwkeurigheid te verkrijgen, zal men zien uit de
opmeting van kolonel Everest en van Mathieu Strux, die op dezelfde
wijze te werk gingen als de beide Fransche sterrekundigen. Men zal
zien tot hoeverre die nauwkeurigheid wel gaan moest.

Den 5en Maart begonnen de eerste werkzaamheden, tot groote verbazing
der Boschjesmannen, die er niets van begrepen. Mokum dacht, toen hij
die geleerden den grond zag meten met linialen van zes voet, die men
met de uiteinden tegen elkander legde, dat het eene aardigheid was;
hij had in allen gevalle zijn plicht vervuld; men had hem eene effene
vlakte gevraagd en deze had hij verschaft.

De plek was inderdaad goed gekozen voor het meten van eene basis. De
vlakte, die met kort droog gras bedekt was, strekte zich zoover het
oog reikte waterpas uit. Zeker waren de opmeters op den weg van Melun
niet zoo gelukkig geweest. Achter hen vertoonde zich eene rij heuvels,
die de zuidgrens van de woestijn Kalahari vormden; noordwaarts had men
de oneindige vlakte; in het oosten eindigden zacht glooiend de heuvels,
die het plateau van Lattakou vormden. In het westen werd de vlakte
lager en eenigszins moerassig, omdat de grond daar doorweekt werd door
het stilstaand water, dat er uit zijtakjes van de Kuruman overliep.

»Mij dunkt, kolonel," zeide Mathieu Strux, nadat hij de grasvlakte
overzien had, »dat als we onze basis bepaald hebben, we hier het
uiteinde van onzen meridiaan kunnen vaststellen."

»Dat zou ik ook denken, mijnheer Strux," antwoordde de kolonel,
»als we de juiste lengte van dit punt bepaald hebben. Men moet toch,
als men dezen boog op de kaart brengt, zeker zijn dat we bij het
meten daarvan op geene onoverkomelijke zwarigheden stuiten, die de
geodesische opname geheel konden verhinderen."

»Ik geloof het niet," zeide de Russische astronoom.

»Dat zullen wij zien," was het antwoord. »Laat ons hier eerst eene
basis meten, omdat de plek daarvoor zeer geschikt is, dan kunnen
wij beslissen of wij die als grondslag zullen nemen voor onze
triangulatie."

Toen dit bepaald was, werd er besloten om zonder verwijl met het
meten der basis te beginnen. Die arbeid zou lang duren, want de leden
der Engelsch-Russische commissie wilden hunne taak met de uiterste
nauwkeurigheid volbrengen. Men moest in juistheid de geodesische
metingen overtreffen, die in Frankrijk op de basis van Melun gedaan
waren, metingen, welke toch zóó nauwkeurig waren geweest dat eene
nieuwe basis, die later bij Perpignan aan het zuidelijk uiteinde der
triangulatie gemeten werd om de berekening van al de driehoeken na te
gaan, op een afstand van 700 K. M. slechts een verschil aantoonde van
elf centimeters tusschen de rechtstreeks verkregene en de berekende
meting.

Er werd bevel gegeven om een kamp op te slaan en een soort van dorp
van Boschjesmannen of kraal verrees in de vlakte. De wagens werden als
wezenlijke huizen neêrgezet, en het kamp werd in een Engelsch en een
Russisch kwartier verdeeld, waar boven de vlaggen der beide natiën
wapperden. In het midden was een gemeenschappelijk plein; buiten
de rij wagens graasden de paarden en buffels onder toezicht hunner
geleiders, en 's nachts liet men ze binnen de omheining drijven,
om ze te beveiligen tegen de aanvallen der wilde dieren, die in de
binnenlanden van zuidelijk Afrika in grooten getale gevonden worden.

Mokum nam op zich om door geregelde jachtpartijen in het
levensonderhoud der karavaan te voorzien. John Murray, wiens
tegenwoordigheid voor het meten der basis niet strikt noodzakelijk was,
nam de zorg voor den leeftocht mede op zich. Het kwam er namelijk op
aan om het ingemaakte vleesch te sparen, en der karavaan dagelijks
eene proviand van versch wild te bezorgen. Dank zij de behendigheid
van Mokum, die, door zijne makkers geholpen, geregeld ter jacht toog,
ontbrak het nimmer aan wild. Vlakte en heuvels werden in een omtrek van
verscheidene kilometers rondom de legerplaats afgejaagd en weêrklonken
elk oogenblik van het knallen der geweerschoten.

Den 6en Maart begon de geodesische arbeid. De beide jongste geleerden
werden met de voorloopige werkzaamheden belast.

»Komaan kameraad," zei Michel Zorn opgeruimd tot zijn vriend Emery,
»moge de God der nauwkeurigheid ons nu te hulp komen!"

Het eerste werk bestond daarin dat men op het meest platte en effen
gedeelte van het terrein een rechte lijn moest trekken. De toestand
en de vorm van den grond maakten het noodzakelijk deze lijn van het
zuidoosten naar het noordwesten te trekken. Men verkreeg de rechte
richting door paaltjes op korten afstand van elkander in den grond te
slaan, die als bakenstokken moesten dienen. Michel Zorn ging met een
kijker, waarop eene maat was aangegeven, na of zij goed stonden en
zag dat zij nauwkeurig waren ingeslagen, bijaldien een der vertikale
draadjes van de op het glas aangebrachte ruitvormige maat de elkander
bedekkende paaltjes als 't ware in twee gelijke deelen sneed.

Deze rechte richting werd op die wijze over eene lengte van ongeveer
negen kilometers voortgezet, omdat de sterrekundigen aan hunne basis
die lengte wilden geven. Elk paaltje was op den top voorzien van een
vizier, dat het plaatsen van de metalen linialen gemakkelijker moest
maken. Om dit werk met nauwkeurigheid uit te voeren waren eenige
dagen noodig. De twee jongelieden volbrachten het met nauwgezette
juistheid. Nu moest men de linialen met de einden tegen elkander
aanleggen, dat diende om de basis van den eersten driehoek op te meten;
dit werk schijnt misschien zeer eenvoudig, maar vereischt integendeel
oneindig veel voorzorgen, want daarvan hangt voor een groot deel den
goeden uitslag der triangulatie af.

Ziehier welke voorzorgen men nam om de bedoelde linialen te plaatsen,
waarvan hieronder eene beschrijving zal gegeven worden. In den
morgen van den 10en Maart werden er blokjes hout op den grond gelegd
in de richting, die reeds bepaald was. Deze blokjes, ten getale van
twaalf, rustten met het onderste gedeelte op drie ijzeren schroefjes,
welke slechts een schroefdraad van enkele centimeters lengte hadden,
waardoor zij verhinderd werden om te verloopen en door de sterke
wrijving in denzelfden onveranderlijken toestand moesten blijven. Op
die blokjes legde men wederom kleine stukjes hout, die de linialen
moesten dragen en ze in kleine vorkjes vasthouden. Deze vorkjes
bepaalden de richting zonder de uitzetting van het metaal te beletten,
die volgens de luchtgesteldheid afwisselde, en bij de bewerking in
rekening moest gebracht worden. Toen de twaalf blokken vastgemaakt
en de stukjes hout er opgelegd waren, namen de kolonel en Mathieu
Strux zelve het zoo fijne werk op zich om de linialen te plaatsen,
waarbij zij evenwel door de beide jongelieden werden bijgestaan. Wat
Nikolaas Palander aangaat, deze stond met het potlood in de hand
gereed om op een dubbel register de cijfers op te teekenen, die hem
zouden worden opgegeven.

De linialen waren zes in getal en van eene lengte, welke te voren
met eene volkomen juistheid bepaald was. Zij waren met den ouden
Franschen vadem vergeleken, omdat deze bij geodesische opmetingen
algemeen was aangenomen.

De linialen waren twee vademen lang, zes millimeters breed en één
millimeter dik. Om ze te vervaardigen had men gebruik gemaakt van
platina, een metaal dat onder gewone omstandigheden aan de lucht
blootgesteld niet verandert, en bij koude noch warmte roest. Maar die
platina-linialen konden door den invloed der temperatuur uitzetten
of inkrimpen, en dit moest men in rekening brengen. Men had derhalve
verzonnen om elke liniaal van haar eigen thermometer te voorzien;
bij het maken van deze metalen thermometers ging men uit van het
beginsel dat de metalen door warmte zich ongelijkmatig uitzetten;
daarom was elke liniaal nog met eene tweede van koper bedekt, die
echter iets korter was. Aan het einde van de koperen liniaal was
een nonius bevestigd om de betrekkelijke verlenging van deze liniaal
nauwkeurig aan te wijzen, waaruit men de volstrekte verlenging der
platina-liniaal berekenen kon. Bovendien waren de afwijkingen van
den nonius zóó berekend, dat men eene uitzetting, hoe gering ook,
van de platina-liniaal aanstonds kon uitcijferen. Men begrijpt dus
met welk eene nauwkeurigheid men kon werken. Bovendien was de nonius
voorzien van een mikroskoop waarmede men 4/100,000 van een vadem in
rekening kon brengen.

Derhalve werden de linialen zoodanig op de houtblokjes gelegd dat de
einden wel dicht bij elkander lagen, doch elkaâr niet aanraakten omdat
men een stootje, hoe gering ook, vermijden moest. Kolonel Everest
en Mathieu Strux plaatsten zelve de eerste liniaal op de blokjes in
de richting der basis. Honderd vademen verder ongeveer had men op
het eerste paaltje een vizier geplaatst, en daar de linialen aan de
beide uiteinden voorzien waren van twee vertikale ijzeren puntjes
was het gemakkelijk om ze in de juiste richting te leggen. Emery en
Zorn gingen daarom achter het eerste paaltje op den grond liggen om te
zien of de ijzeren puntjes wel in het midden van het vizier zichtbaar
waren. Toen dit het geval was, kon men verzekerd zijn dat de liniaal
in eene goede richting lag.

»En nu," zeide de kolonel, »moeten wij zeer nauwkeurig bepalen van
welk punt onze arbeid een aanvang neemt, door een paslood rakelings
tegen het eene uiteinde der eerste liniaal te hangen. Geen berg
zal aantrekkingskracht op het paslood uitoefenen, zooals geschiedde
toen de nabijheid der Alpen de berekening der gemeten lengte tusschen
Andrate en Mendovi in der tijd onzeker maakte. Hier zal het uiteinde
van ons paslood op den grond juist het begin van de basis aanduiden."

»Goed," antwoordde Mathieu Strux, »mits wij de halve dikte van den
draad bij het aanrakingspunt in rekening brengen."

»Dat spreekt van zelf," zeide de kolonel.

Toen het aanvangspunt aldus zeer nauwkeurig bepaald was, ging men
verder. Maar het was niet genoeg dat de liniaal juist evenwijdig met
de basis werd gelegd, men moest ook hare helling ten opzichte van
den gezichteinder in rekening brengen.

»Wij zullen toch wel niet zoo aanmatigend zijn om te denken," merkte
de kolonel op, »dat wij deze liniaal in eene volmaakt horizontale
richting hebben geplaatst?"

»Neen," antwoordde Mathieu Strux, »wij kunnen volstaan door met een
waterpas den hoek te berekenen, dien zij met den gezichteinder maakt,
en op die wijze zal 't ons mogelijk zijn uit de gemeten lengte de
ware lengte te berekenen."

Toen de beide geleerden het eens waren, deed men deze waarneming door
middel van een waterpas, dat bijzonder voor dit doel vervaardigd was
en bestond uit eene alidade (vizierliniaal), die zich boven aan een
houten winkelhaak om een scharnier bewegen kon. Een nonius toonde de
helling aan door middel van de overeenkomst van zijne verdeeling met
die van eene vaste liniaal, waarop een boog van tien graden bevestigd
was, in afstanden van vijf minuten verdeeld.

Het waterpasinstrument werd op de liniaal vastgehecht en de berekening
gemaakt. Op het oogenblik dat Nikolaas Palander deze volgens de
opname der beide geleerden op zijn register zou opteekenen, wilde
Mathieu Strux nog ten overvloede dat het waterpasinstrument zou
worden omgekeerd, opdat men het verschil van de beide gradenbogen zou
kunnen aflezen. Dit verschil was het dubbele van de gezochte helling
en op deze wijze was de nauwkeurigheid van het werk nagerekend en
bewezen. Sedert dien tijd werd bij al dergelijke berekeningen de raad
van den Russischen astronoom gevolgd.

Op dit oogenblik waren twee belangrijke zaken bepaald, namelijk de
richting der liniaal ten opzichte van de basis, en de hoek, welken
zij met den gezichteinder maakte. De verkregen cijfers werden in twee
verschillende registers opgeschreven en op zijde door al de leden
der Engelsch-Russische commissie geteekend.

Nu bleven er nog twee niet minder belangrijke waarnemingen op te
teekenen om den arbeid met betrekking tot de eerste liniaal te
voltooien, eerstens de thermometrische afwijking, en vervolgens de
nauwkeurige berekening van de door haar gemeten lengte.

Wat de thermometrische afwijking betreft, deze werd gemakkelijk
aangewezen door het vergelijken van het verschil in lengte tusschen de
linialen van platina en koper. Mikroskopische waarnemingen, beurtelings
door Mathieu Strux en den kolonel gedaan, wezen het juiste cijfer
aan van de afwijking der platina-liniaal, eene afwijking, die op het
dubbele register werd geboekt om haar later tot eene temperatuur
van 16° C. te herleiden. Toen Nikolaas Palander de cijfers had
opgeschreven, werden zij onmiddellijk door allen vergeleken.

Toen moest men de wezenlijk gemeten lengte opteekenen. Om hiertoe te
geraken was het noodzakelijk om de tweede liniaal aan het uiteinde van
de eerste op de blokjes te plaatsen, met dien verstande evenwel dat
er eene kleine ruimte tusschen de beide uiteinden overbleef. Deze
tweede liniaal werd op dezelfde wijze als de eerste neêrgelegd,
nadat men eerst zeer nauwkeurig had nagegaan of de vier ijzeren
puntjes wel allen in het midden van het vizier zichtbaar waren. Nu
behoefde men alleen nog maar de ruimte tusschen de beide linialen
te weten. Aan het uiteinde der eerste en op dat gedeelte, hetwelk
door de koperen liniaal niet bedekt werd, bewoog zich een zeer klein
tongetje van platina tusschen twee spijltjes. De kolonel gaf aan
dit tongetje een stootje, zóó dat het de tweede liniaal aanraakte;
aangezien het in tienduizendste deelen van een vadem verdeeld was, en
een nonius op de spijltjes aangebracht en van een mikroskoop voorzien
honderdduizendsten van een vadem aanwees, kon men met wiskunstige
zekerheid de tusschenruimte berekenen, die met opzet tusschen de
beide linialen was opengelaten. Aanstonds werd het cijfer op het
dubbel register overgebracht en nagerekend.

Op raad van Zorn nam men bovendien eene andere voorzorg om nog
nauwkeuriger berekening te verkrijgen. De koperen liniaal bedekte
die van platina; het kon dus gebeuren dat door den invloed der
zonnestralen, het daarvoor beschutte platina langzamer verwarmd
werd dan het koper. Om dit verschil in thermometrische afwijkingen
te voorkomen, bedekte men de linialen met een klein dakje van
eenige centimeters hoog, zoodat het de waarnemingen niet kon
hinderen. Bovendien, wanneer des avonds en des morgens de zonnestralen
in schuine richting vielen en onder het dakje door de linialen konden
beschijnen, spande men een stuk doek aan de zijde, waar de zon stond,
om op die wijze ook dan de werking der zonnestralen te vernietigen.

Met zooveel geduld en zooveel nauwkeurigheid werd dit werk gedurende
meer dan eene maand voortgezet. Toen de vier linialen achtereenvolgens
gesteld en nagegaan waren met het oog op de richting, de helling,
de uitzetting en de juiste lengte, begon men dien arbeid op dezelfde
regelmatige wijze van voren af aan door paaltjes, blokjes en de
eerste liniaal achter de vierde liniaal op te stellen en neêr te
leggen. Dit werk kostte veel tijd niettegenstaande de handigheid der
arbeiders. Zij konden niet meer dan 220 tot 230 vademen daags meten,
en zelfs moest men nog den arbeid staken als het weder ongunstig was
en het bij voorbeeld sterk woei, waardoor de werktuigen niet meer
onbeweeglijk stonden.

Als de avond begon te vallen, ongeveer drie kwartier vóór dat de
duisternis belette van den nonius af te lezen, staakten de geleerden
hun arbeid en namen de volgende voorzorgsmaatregelen om den volgenden
morgen weder te kunnen beginnen. De eerste liniaal, die met No. 1 was
gemerkt, werd voorloopig nedergelegd, en men teekende op den grond
de plaats aan waar zij met het uiteinde lag; daar maakte men dan een
gaatje, waarin een paaltje werd geslagen, waarop men een looden plaatje
had vastgemaakt. Dan legde men de eerste liniaal weder in de bepaalde
richting, na de helling, de thermometrische afwijkingen en de richting
te hebben waargenomen; men teekende de verlenging op, die men door de
liniaal No. 4 had gemeten; daarna maakte men door middel van een looden
draadje, dat rakelings tegen het uiteinde van de eerste liniaal hing,
een teeken op de looden plaat van het paaltje. Op dat punt werden
zeer nauwkeurig twee lijnen getrokken, welke elkander onder rechte
hoeken sneden, de eene evenwijdig met de loodlijn. Daarna werd de
looden plaat met een houten dakje overdekt, het gat toegemaakt en de
paal tot den volgenden morgen onder gegraven. Op die wijze kon eenig
ongeval de werktuigen 's nachts verstoren, zonder dat het noodig was
om het geheele werk van voren af aan te beginnen.

Den volgenden dag werd de plaat bloot gemaakt, en men plaatste de
eerste liniaal weder in dezelfde richting als den vorigen dag door
middel van den looden draad, waarvan het uiteinde juist vallen moest op
het puntje waar de beide op de plaat getrokken lijnen elkander sneden.

Zoodanig was de arbeid, die gedurende achtendertig dagen op deze
zoo gunstig gelegen vlakte verricht werd. Al de cijfers werden in de
dubbele registers geboekt, nagezien, vergeleken, en door alle leden
der commissie goedgekeurd. Tusschen den kolonel en zijn Russischen
ambtgenoot had er weinig verschil plaats. Eenige cijfers die men
van den nonius aflas, en die zelfs 4/100,000 van een vadem aanwezen,
gaven soms aanleiding tot eene wisseling van beleefde doch scherpe
bewoordingen; maar wanneer de meerderheid geroepen werd om uitspraak
te doen, dan gold dit als wet, en alles moest daarvoor buigen.

Een enkel punt wekte bij de beide tegenstanders meer dan levendige
woorden op, waardoor de tusschenkomst van John Murray noodzakelijk
werd. Het was de vraag welke lengte men aan de basis van den eersten
driehoek geven zou. Zeker is het, dat, hoe langer deze basis zijn zou,
de tophoek van den eersten driehoek gemakkelijker te meten zou zijn,
omdat hij minder scherp was.

Echter kon die basis niet oneindig lang zijn. Kolonel Everest stelde
eene basis van 6000 vademen voor, omdat dit bijna de lengte was van
de basis op den weg van Melun. Mathieu Strux wilde die maat tot op
10000 vademen verlengen, omdat het terrein er zoo geschikt voor
was. Kolonel Everest was op dit punt onhandelbaar; Mathieu Strux
scheen vast besloten te hebben niet toe te geven. Na meer of minder
goede bewijsgronden kwam het tot persoonlijkheden. Een oogenblik
zelfs scheen de nationale eer in het spel te komen. Het waren niet
meer twee geleerden, maar een Engelschman en een Rus, die tegenover
elkander stonden. Gelukkig eindigde die twist door het slechte weer,
dat eenige dagen duurde; men werd kalmer en er werd besloten, dat
er eene basis van ongeveer achtduizend vademen zou gemeten worden,
waardoor het verschil gedeeld werd.

Om kort te gaan, de arbeid werd met eene uiterste nauwkeurigheid tot
een goed einde gebracht. De wiskundige juistheid moest later worden
nagegaan als men aan het noordelijk uiteinde van den meridiaan eene
nieuwe basis meten ging.

De onmiddellijk gemeten basis gaf als resultaat 8037.75 vademen, en
daarop zou nu de gansche rij driehoeken steunen, welker net zuidelijk
Afrika over een lengte van verscheidene graden moest bedekken.







VIII.

De vierentwintigste meridiaan.


Het meten van die basis had achtendertig dagen arbeids vereischt. Den
6den Maart begonnen, was het den 13den April geëindigd. Zonder
een oogenblik te verliezen, besloten de aanvoerders der commissie
onmiddellijk met de driehoeksmeting voort te gaan. Eerst moest
men de breedte van het zuidelijkste punt opnemen, waar de boog
van den meridiaan, dien men wilde meten, begon. Dezelfde arbeid
moest ook verricht worden aan het noordelijk uiteinde van den boog,
en door het verschil in breedten zou men dan weten hoeveel graden
het gemeten deel van den meridiaan lang was. Sedert den 14den April
werden de nauwkeurigste waarnemingen gedaan om de breedte der plaats
te bepalen. Toen het meten van de basis geëindigd was, hadden William
Emery en Michel Zorn reeds eenige nachten de hoogte van verschillende
sterren bepaald door middel van den cirkel van Fortin. Die jonge
mannen hadden met zulk eene juistheid hunne waarnemingen gedaan,
dat de afwijking geen twee seconden bedroeg; die afwijking was
waarschijnlijk te wijten aan het verschil der straalbreking, die
zijn oorzaak vond in de verandering van de luchtlagen. Uit deze zoo
nauwkeurig en bij herhaling gedane waarnemingen kon men met eene meer
dan voldoende benadering de breedte van het zuidelijkste punt van den
meridiaanboog afleiden. Deze breedte was in decimale graden 27.951789.

Toen men op deze wijze de breedte verkregen had, berekende men de
lengte, en men bracht dit punt op eene uitmuntende op groote schaal
geteekende kaart van zuidelijk Afrika over. Deze kaart toonde de
onlangs in dit werelddeel gedane aardrijkskundige ontdekkingen
aan, en bovendien de tochten van reizigers en natuuronderzoekers
als Livingstone, Anderson, Magyar, Baldwin, Vaillant, Burchell
en Lichtenstein. Op deze kaart moest men nu een meridiaan kiezen,
waarvan men een gedeelte wilde meten, dat tusschen twee op eenige
graden van elkander verwijderde plaatsen gelegen was. Men begrijpt
toch dat, hoe grooter de gemeten boog is, des te meer de invloed van
mogelijke dwalingen in de bepaling van breedten zal verminderen. De
boog tusschen Duinkerken en Formentera mat bijna tien graden van den
meridiaan van Parijs of juister gezegd 9° 56'.

Bij de Engelsch-Russische triangulatie, welke men ging ondernemen,
moest er met de uiterste omzichtigheid eene keuze van een meridiaan
gedaan worden. Men moest zich niet laten terughouden door natuurlijke
hinderpalen, zooals onoverkomelijke bergen, groote uitgestrekte
watervlakten, waardoor de waarnemers verhinderd zouden zijn om voort
te gaan. Dit gedeelte van zuidelijk Afrika scheen gelukkig zeer
geschikt te zijn voor een arbeid van deze soort. De verhevenheden
van den grond hadden weinig te beteekenen; stroomen waren weinig in
aantal en gemakkelijk over te trekken. Men kon op gevaren, maar niet
op hinderpalen stuiten.

Dit gedeelte van zuidelijk Afrika toch wordt ingenomen door de woestijn
Kalahari, eene groote vlakte, die zich van de Oranjerivier tot aan
het meer Ngami van 20° tot 29° Z. B. uitstrekt. In de breedte strekt
deze vlakte zich uit van den Atlantischen Oceaan ten westen tot aan
25° O. L. van Greenwich. Langs dien 25sten meridiaan trok in 1849
Dr. Livingstone noordwaarts langs de oostgrens der woestijn, toen hij
tot aan het meer Ngami en den waterval der Zambese doordrong. Wat
de woestijn zelve betreft, deze verdient eigenlijk dien naam niet;
het zijn niet de vlakten van de Sahara, zooals men zou denken, groote
zandvlakten zonder eenige groeikracht, die door hare woestheid bijna
ontoegankelijk zijn; de Kalahari brengt integendeel eene groote menigte
planten voort; de bodem is met overvloedig gras bedekt; er zijn dichte
kreupelbosschen en wouden van groote boomen; er is overvloed van
beesten, wild en geduchte roofdieren; de Kalahari wordt bewoond door
stammen, die vaste woonplaatsen hebben, of doorkruist door nomaden,
zooals Boschjesmannen en Bakalahari's. Doch gedurende het grootste
gedeelte van het jaar ontbreekt er water in deze woestijn; talrijke
beddingen van beken, die haar doorsnijden, zijn dan uitgedroogd en de
droogte van den grond is dan een wezenlijke hinderpaal voor reizigers
in dit gedeelte van Afrika. Op dat oogenblik was evenwel de regentijd
juist ten einde en men kon nog rekenen op groote massa's stilstaand
water, dat eenigen tijd in kolken, vijvers of beken bewaard blijft.

Zoodanig waren de inlichtingen van den jager Mokum. Hij kende
de Kalahari, omdat hij er dikwijls of als jager, of voor eenig
ander doel doorheen was getrokken, of omdat hij als gids van eenige
aardrijkskundige expeditie haar bezocht had. Kolonel Everest en Mathieu
Strux kwamen daarin overeen dat deze groote vlakte aan alle gunstige
voorwaarden voldeed voor eene goede triangulatie. Nu moest men den
meridiaan nog zoeken op welken men een boog van onderscheidene graden
meten zou.

Kon deze meridiaan aan een der uiteinden van de basis genomen worden,
waardoor men niet noodig had om deze basis met een ander punt van
de Kalahari door eene aaneenschakeling van nieuwe driehoeksmetingen
te verbinden?

Deze omstandigheid werd nauwkeurig nagegaan en na eenige
woordenwisseling begreep men dat het zuidelijk uiteinde van de
basis gemakkelijk als uitgangspunt dienen kon. Deze meridiaan was
de 24ste ten oosten van Greenwich; hij strekte zich over eene lengte
van minstens zeven graden, van 20° tot 27° Z. B. uit, zonder eenigen
natuurlijken hinderpaal te ontmoeten, althans de beste kaarten wezen
dit niet aan. In het noorden alléén doorsneed hij het oostelijk deel
van het meer Ngami, maar dit was geen onoverkomelijke hinderpaal,
en Arago had wel andere moeilijkheden ondervonden, toen hij de kust
van Spanje met de Balearische eilanden door eene geodesische lijn
wilde verbinden.

Men besloot derhalve dat de te meten boog gemeten zou worden op
den 24sten meridiaan, die, wanneer men hem tot in Europa doortrok,
het gemakkelijk zou maken om op Russisch grondgebied een boog op
denzelfden meridiaan in het noordelijk halfrond te meten.

Aanstonds begon men met den arbeid, en de astronomen hielden zich
bezig met het kiezen van een station, dat de tophoek worden moest
van een driehoek, die de gemeten basis tot grondslag had. Het eerste
station werd rechts van den meridiaan gekozen; het was een eenzame
boom, die op eene kleine verhevenheid ongeveer tien kilometers van hen
afstond. Men kon hem van de beide uiteinden van de basis goed zien; op
die beide punten liet de kolonel palen oprichten. De spitse top van den
boom maakte dat men zijne standplaats met de uiterste nauwkeurigheid
bepalen kon. Nu maten de astronomen den hoek, dien deze boom met
het zuidoostelijk einde van de basis vormde. Die hoek werd met een
cirkel van Borda (repetitiecirkel) gemeten; de twee kijkers van het
instrument werden zóó geplaatst dat hunne gezichtsassen juist in het
vlak van den cirkel lagen; de eene was gericht op het noordwestelijk
einde der basis, en de andere op den alleen staanden boom in het
noordoosten; zij wezen derhalve door hun stand de wijdte van den
hoek aan, die beide stations van elkander scheidde. Men behoeft er
niet bij te voegen dat dit wonderschoone instrument met de uiterste
nauwkeurigheid was vervaardigd, en de waarnemers zooveel mogelijk de
fouten bij hunne waarnemingen kon doen vermijden. En inderdaad kunnen
de fouten door talrijke herhalingen met elkander vergeleken en daardoor
geheel vermeden worden. Wat betreft de noniussen, de waterpassen en
de looden draden, waarmede men de juiste plaatsing der toestellen
aanwees, dat alles liet niets te wenschen over, de Engelsch-Russische
commissie bezat vier cirkels van Borda (repetitiecirkel); twee moesten
voor de geodesische waarnemingen dienen, zooals b. v. het meten van
hoeken, en met de twee anderen, welker cirkels in eenen vertikalen
stand geplaatst waren, kon men door middel van kunstmatige horizons
zenithsafstanden bepalen, en derhalve zelfs in een enkelen nacht
op een zeer klein deel eener seconde na de breedte van een station
berekenen. Bij deze groote driehoeksmeting moest men niet alleen de
waarde der hoeken in de geodesische driehoeken berekenen, maar ook
op zekere afstanden de middaghoogten der sterren meten, eene hoogte,
welke gelijk was aan de breedte van elk station.

Den 14den April begon men dit werk. Kolonel Everest, Michel Zorn en
Nikolaas Palander berekenden den hoek, dien het zuidoostelijk uiteinde
der basis met den boom vormde, terwijl Mathieu Strux, William Emery
en John Murray in het noordwesten den hoek maten, dien dit punt van
de basis met denzelfden boom maakte.

In dien tijd werd de legerplaats opgebroken, de ossen werden
ingespannen en de karavaan begaf zich onder geleide van den Boschjesman
naar het eerste station, waar men halt zou houden. Twee wagens onder
het toezicht van geleiders en ingericht voor het overbrengen van
instrumenten, trokken met de waarnemers mede.

Het weder was helder genoeg, en zeer geschikt voor de waarneming. Men
had bovendien bepaald dat, als de atmosfeer de waarnemingen moeilijk
maakte, deze des nachts zouden gedaan worden door middel van lantaarns
of elektrieke lampen, welke de commissie met zich voerde.

Toen dien eersten dag de beide hoeken gemeten waren, werd de uitslag
dezer meting op de dubbele registers gebracht, na eerst zorgvuldig
vergeleken te zijn. Bij het vallen van den avond waren al de astronomen
met de karavaan vereenigd onder den boom, die als waarnemingspunt
gediend had. Het was een reusachtige apenbroodboom (adansonia of
baobad), die meer dan 80 voet in omvang had. Zijne schors, die de
kleur van syeniet had, gaf hem een eigenaardig voorkomen; onder
de verbazende takken van den reus, met een heirleger van eekhoorns
bevolkt, die op de eivormige, witvleezige vruchten aasden, kon de
geheele karavaan plaats vinden, en voor de Europeanen werd nu door
den scheepskok het maal gereed gemaakt, waarbij het aan wildbraad
niet ontbrak. De jagers van de troep hadden den omtrek afgeloopen
en een aantal antilopen geschoten. Weldra vervulde de geur van dit
gebraad de lucht en wekte den eetlust der astronomen op, zoodat zij
niet behoefden aangemoedigd te worden om te eten.

Na dezen versterkenden maaltijd gingen zij ieder naar hun wagen,
terwijl Mokum zijne wachten in den omtrek van het kamp uitzette. Groote
vuren van de doode takken van den baobad bleven den geheelen nacht
branden, en hielden de wilde beesten op eerbiedigen afstand, die
aangetrokken werden door den reuk van het rauwe vleesch.

Na een slaap van een paar uren, stonden Michel Zorn en William Emery
weder op. Hunne waarnemingen waren nog niet ten einde; zij wilden
de breedte van dat station door het waarnemen der sterrehoogte
berekenen. Zonder op de vermoeienis van den dag te letten, begonnen
zij beiden hunne waarnemingen, en terwijl het gekrijsch der hyena's
en het gebrul der leeuwen in de sombere vlakte weergalmden, bepaalden
zij zeer nauwkeurig de verplaatsing, die het zenith ondergaan had,
door van het eerste naar het tweede station over te gaan.







IX.

Een kraal.


Den volgenden dag, 15 April, werd het werk zonder ophouden
voortgezet. De hoek, dien de boom met de beide uiteinden van de basis
vormde, werd nauwkeurig gemeten. Deze nieuwe meting kon den eersten
driehoek doen berekenen. Toen dit gedaan was, werden rechts en links
van den meridiaan twee andere stations gekozen, het eene gevormd
door een heuvel, die zich zes kilometers verder in de vlakte verhief,
het andere aangeduid door een paal, die op ongeveer zeven kilometers
afstands in den grond werd geslagen. Zóó ging de triangulatie gedurende
eene maand zonder verhindering voort. Den 15den Mei waren de astronomen
een graad noordwaarts gevorderd na zeven driehoeken te hebben gemeten.

Gedurende dezen arbeid waren de kolonel en Mathieu Strux zelden
met elkander in aanraking geweest. Men heeft gezien, dat bij het
verdeelen van den arbeid en voor het nagaan der metingen de beide
geleerden van elkander gescheiden waren. Zij werkten dagelijks op
stations, die verscheidene kilometers van elkander aflagen en dit
was een waarborg tegen allen mogelijken twist. Als de avond viel,
ging elk hunner naar het kamp terug, en betrok weder zijne bijzondere
woning. Wel is waar ontstond er nu en dan eenig verschil over de
keuze der stations, die in gemeen overleg moesten bepaald worden,
doch dit bracht geen ernstig geschil te weeg. Michel Zorn en zijn
vriend William konden dus hopen dat, dank zij de scheiding der beide
mededingers, de geodesische arbeid kon worden voortgezet zonder eene
betreurenswaardige uitbarsting te veroorzaken.

Nu de waarnemers den 15den Mei, zooals reeds gezegd is, zich op een
graad afstands van het zuidelijkste punt van den meridiaan bevonden,
waren zij op de hoogte van Lattakou; het Afrikaansche dorp lag 35
kilometers oostwaarts van hun station. Eerst onlangs was een groote
kraal op deze plaats gesticht; het was eene goede plaats om halt te
houden, en op voorstel van John Murray werd er bepaald dat de karavaan
er eenige dagen zou uitrusten. Michel Zorn en William Emery zouden van
dien tijd gebruik maken om de hoogte der zon te nemen. Gedurende dit
oponthoud zoude Nikolaas Palander zich bezig houden om de maten, die
het verschil in hoogte der vizieren aanduidden, te herleiden, ten einde
ze met het vlak der zee in overeenstemming te brengen. John Murray zou
een weinig verademing zoeken van zijn wetenschappelijken arbeid in het
bestudeeren van de fauna dezer streken door middel van geweerschoten.

De inboorlingen van zuidelijk Afrika geven den naam van kraal aan
een beweegbaar dorp, dat van de eene weide naar de andere kan worden
overgebracht. Het is eene beslotene ruimte, waar binnen een dertigtal
woningen, die vele honderden inwoners bevatten.

De kraal, die de Engelsch-Russische commissie bereikte, was
samengesteld uit eene vrij belangrijke verzameling van hutten, die in
een kring op de oevers van een in de Kuruman uitvloeiende beek waren
opgeslagen. Deze hutten waren gemaakt van op latten gespijkerde,
ondoordringbare en van riet gevlochten matten; zij geleken op lage
bijenkorven, waarvan de ingang, met een vel gesloten, den bewoner of
bezoeker noodzaakte om op zijne knieën er in en er uit te kruipen. Door
deze opening ging ook de scherpe rook van den haard naar buiten,
zoodat de bewoonbaarheid dezer hutten zeer twijfelachtig was voor
ieder ander dan een Hottentot of een Boschjesman.

Toen de karavaan er aankwam, was de geheele bevolking in beweging. De
wachthonden, die bij elke hut lagen, begonnen vreeselijk te blaffen. De
krijgslieden van het dorp trokken naar buiten met lansen, messen en
knodsen gewapend, en beschermd door lederen schilden. Hun aantal kon
op tweehonderd geschat worden, en duidde de belangrijkheid der kraal
aan, die niet minder dan zestig tot tachtig woningen moest bevatten;
omringd door palissaden, die bovendien voorzien waren van de vijf
of zes voet lange doornachtige stengels der agave, waren deze hutten
beschermd tegen de wilde dieren.

Evenwel verdwenen de vijandige oogmerken der inboorlingen spoedig,
toen de jager Mokum slechts eenige woorden met het opperhoofd der
kraal gewisseld had. De karavaan verkreeg de vergunning om zich bij
de palissaden op den oever der beek neder te slaan. De Boschjesmannen
dachten er zelfs niet aan om den reizigers het gedeelte der weide te
betwisten, die zich over eene ruimte van verscheidene kilometers aan
weerszijden uitstrekte. De paarden, buffels en andere dieren van de
karavaan konden er overvloedig voedsel vinden, zonder de kraalbewoners
eenig nadeel toe te brengen.

Aanstonds werd de legerplaats volgens de aanwijzing van den Boschjesman
op de gewone wijze ingericht. De wagens werden in een kring geplaatst
en ieder ging aan zijne eigene bezigheden. John Murray liet dus zijne
tochtgenooten aan hunne berekeningen en wetenschappelijke waarnemingen
over en vertrok zonder dralen met Mokum. De Engelsche jager zat op
zijn gewoon paard en Mokum op zijn tammen zebra; drie honden volgden
hen onder allerlei wilde sprongen. Murray en Mokum waren elk met een
jachtgeweer met ontplofbare kogels gewapend, hetgeen bewees dat zij
het plan hadden om ook op wilde dieren jacht te maken.

De beide jagers reden in noordoostelijke richting naar eene boschrijke
streek, die eenige kilometers van de kraal aflag. Zij reden naast
elkander onder voortdurende gesprekken.

»Ik hoop, vriend Mokum," zeide John Murray, »dat ge nu uwe bij den
waterval van Morgheda gedane belofte vervullen zult, door mij in
het midden der wildrijkste streken van de aarde te brengen. Doch ge
kunt mij gelooven als ik u verzeker dat ik niet in zuidelijk Afrika
ben gekomen om hazen te schieten of vossen op te sporen. Die hebben
wij in onze Schotsche hooglanden ook; vóór wij een uur verder zijn
wil ik....."

»Eén uur!" antwoordde de Boschjesman. »U zult mij niet kwalijk nemen
als ik zeg dat het wat snel is, en dat u vooral geduld moet hebben. Ik
heb alleen geduld op de jacht, en daarmede koop ik al het ongeduld af,
dat ik anders in mijn leven toon. Weet u dan niet mijnheer, dat het
jagen op groote dieren eene kunst, zelfs eene wetenschap is, dat men
het land en de gewoonten der dieren nauwkeurig moet leeren kennen,
hunne gangen nagaan, en dan uren lang om hen heen moet draaien om
ze eindelijk onder den wind te naderen? Weet u wel dat men zich
wachten moet voor elk ontijdig geluid, voor elken geraasmakenden
tred, voor elk onberaden uitkijken? Ik zelf ben dagen achtereen
een buffel of gems blijven beloeren, en als ik na zesendertig uren,
allernalei listen en lagen het beest geveld had, meende ik mijn tijd
niet verloren te hebben."

»Zeer goed, mijn vriend," antwoordde John Murray, »ik zal zooveel
geduld nemen als ge maar wilt; maar laat ons niet vergeten, dat het
oponthoud der karavaan slechts drie of vier dagen duurt, en dat we
geen uur, zelfs geen minuut moeten verliezen!"

»Daar denk ik wel aan," antwoordde de Boschjesman op zulk een kalmen
toon, dat Emery daaraan zijn reismakker van de Oranjerivier niet
zou herkend hebben, »dat zal ik wel degelijk in het oog houden; wij
zullen alles doodschieten wat ons voorkomt, mijnheer; wij zullen
niet kieskeurig zijn: antilope of hert, gnoe of gazelle, alles is
goed voor zulke haastige jagers."

»Antilope of gazelle!" riep John Murray uit, »ik vraag zelfs zooveel
niet voor mijne eerste jachtpartij in Afrika. Maar wat denkt ge mij
dan te laten schieten, mijn dappere Boschjesman?" De jager keek zijn
makker met een zonderling gelaat aan en zeide toen op spottenden toon:
»Als u verklaart dat u voldaan zijt, dan heb ik niets meer te zeggen;
ik meende, dat u niet tevreden zoudt zijn vóór u een paar neushoorns
of een paar olifanten hadt geschoten?"....

»Jager," antwoordde de Engelschman, »ik zal gaan waar ge mij brengen
wilt. Ik zal schieten op al wat ge mij zult aanwijzen; kom aan dan,
vooruit, en laten we maar geen tijd met ijdele praatjes verliezen!"

De paarden werden in galop gezet, en de beide jagers naderden pijlsnel
het woud. De vlakte, die zij doorreden, verhief zich langzamerhand naar
het noordoosten. Hier en daar was zij met kreupelboschjes doorsneden,
welker struiken allen in bloei stonden, en uit sommige van welke
eene kleverige, doorschijnende en welriekende harst liep, waarvan de
inboorlingen wondzalf maken. In schilderachtige groepjes verhieven
zich de nuanas of adams-vijgenboomen, welker dertig tot veertig
voet hooge stam gekroond werd door een groot bladerdak. In dit dik
gebladerte fladderde eene menigte schreeuwende papegaaien die aasden
op de zuurachtige vijgen. Verder stonden schilderachtige mimosa's met
groote bloemtrossen, die hare zijdeachtige kruinen zachtkens heen en
weder wiegelden, aloës met lange stengels vol helderroode bloemen,
welke men in de verte gehouden zou hebben voor koraalstruiken uit
de diepte der zee opgehaald. De grond was als bezaaid met bevallige
narcisleliën met blauwachtige bladeren, en bood voor de rijdieren
een gemakkelijken weg aan. Minder dan een uur na de kraal verlaten
te hebben waren Murray en Mokum aan den rand van het bosch; het was
een woud van hooge acacia's, dat zich over eene uitgebreidheid van
verscheidene vierkante kilometers uitstrekte. Deze tallooze boomen
stonden zonderling dooreen en strengelden hunne takken door elkander,
zoodat de zonnestralen op den met doornstruiken en lang gras begroeiden
grond niet konden doordringen. Evenwel aarzelden de zebra en het paard
niet om onder het dichte bladerdak voort te draven en zich een weg te
banen tusschen de onregelmatig door elkaâr gegroeide boomen. Hier en
daar waren er open plekken in 't midden van het woud, waar de jagers
telkens bleven stilstaan om het hen omringende bosch te beschouwen.

Men moet bekennen dat deze eerste dag voor Murray niet gunstig was:
te vergeefs doorkruiste hij met zijn metgezel een gedeelte van het
bosch. Geen enkel dier bewoog zich om hen te ontvangen, en Murray dacht
met leedwezen aan de Schotsche vlakten, waar men niet lang behoefde te
wachten om een schot te lossen. Misschien was de nabijheid der kraal
de oorzaak dat het schichtige wild gevlucht was. Wat Mokum betreft,
deze toonde noch verwondering, noch spijt. Voor hem was dit geen jacht,
doch een haastige tocht door het bosch.

Tegen tien uren 's avonds moest men er aan denken om naar de
legerplaats terug te keeren. Murray was boos zonder het te willen
bekennen; een jager platzak te huis komen! dat nooit! Hij besloot dus
bij zich zelven het eerste het beste dier dat hem voorkwam, vogel of
viervoetig dier, wild of verscheurend beest, dood te schieten. Het
lot scheen hem te begunstigen; de twee jagers waren geen drie
kilometers meer van de kraal, toen een haas op honderd vijftig
pas voor John Murray opsprong; deze aarzelde niet en schoot zijne
buks op het onschuldige dier af. De Boschjesman uitte een kreet van
verontwaardiging. Een kogel voor een onnoozelen haas, dien men met
een hagel van kleine 6 neer kon leggen! Maar de Engelsche jager was
nu eenmaal op het dier gesteld en rende naar de plaats toe, waar het
had moeten vallen; doch te vergeefs, er was geen spoor van het dier
te vinden; een weinig bloed op den grond, maar verder niets. Murray
zocht onder de struiken en in het hooge gras; ook de honden zochten
te vergeefs rond.

»Ik heb hem toch geraakt!" riep John Murray.

»Maar al te goed!" antwoordde de Boschjesman bedaard. »Als men een
haas met een ontplofbaren kogel schiet, dan zou het wel wonder zijn
als men er een stukje van terug vond!"

En inderdaad, de haas was in kleine brokjes uit elkander
gevlogen. Murray steeg geheel teleurgesteld weder te paard en reed
zonder een woord meer te spreken naar de legerplaats terug. Den
volgenden dag verwachtte de Boschjesman dat de Engelschman hem op
nieuw zou voorstellen om op jacht te gaan. Maar de Engelschman,
die in zijne eigenliefde gekrenkt was, vermeed eene ontmoeting met
Mokum. Hij scheen alle jachtplannen te hebben laten varen en hield
zich slechts bezig met instrumenten te verificeeren en waarnemingen te
doen. Om zich te ontspannen bezocht hij daarna de kraal, waar hij de
mannen zich zag oefenen met den boog, of spelen op de gorah, een soort
van muziekinstrument, dat gemaakt wordt van eene snaar op een boog
gespannen, die de speler doet trillen door er door een struisvogelpen
op te blazen. In dien tijd waren de vrouwen met huislijken arbeid
bezig, en rookten hennep, iets dat door een groot gedeelte van
de inboorlingen bij wijze van tijdverdrijf gedaan werd. Volgens de
opmerking van zekere reizigers vermeerdert dat inademen van hennepwalm
de krachten des lichaams ten nadeele van die des geestes. En inderdaad
velen van die Boschjesmannen schijnen verstompt te zijn door de
dronkenschap, die het gevolg is van dit rooken.

Den volgende dag, 27 Mei, werd Murray bij het aanbreken van den
dag wakker gemaakt met deze hem in het oor gefluisterde woorden:
»Ik geloof mijnheer, dat we van daag gelukkiger zullen zijn; maar
laat ons geen hazen meer schieten met berghouwitsers!"

Murray werd niet boos toen hij deze spotachtige aanmerking hoorde. De
twee jagers verwijderden zich eenige kilometers links van de
legerplaats vóór hunne makkers wakker waren. John had ditmaal een
eenvoudig jachtgeweer, een prachtstuk uit de fabriek van Goldwin,
en veel geschikter voor de jacht op damherten of antilopen dan zijne
vreeselijke buks. Wel is waar kon men in de vlakte dikhuidige of
verscheurende dieren ontmoeten. Maar Murray was nog ontevreden op
zich zelven over die ontploffing van den haas, en hij zou liever een
leeuw met hagel gedood hebben, dan weder een schot te lossen dat in
de jaarboeken van de jacht een ongehoord feit was.

Dien dag begunstigde de fortuin de beide jagers, zooals Mokum voorzien
had. Zij velden een paar zwarte antilopen, die zeer moeilijk te
schieten zijn. Het waren schoone dieren, vier voet hoog, met lange
uit elkander staande en bevallig gekronkelde horens, evenals een paar
zwaarden. Hun snuit liep spits toe en was aan de zijkanten een weinig
plat; zij hadden zwarte pooten, dik en zacht haar, fijne en puntige
ooren. Buik en voorhoofd waren wit als sneeuw en staken scherp af
tegen het zwarte van den rug, waarlangs golvende manen hingen. De
jagers mochten trotsch zijn op zulk eene vangst, want de zwarte
antilope werd altijd begeerd door Delejorgue, Vahlberg, Cumming,
Baldwin, en andere reizigers, en 't is dan ook een van de schoonste
voortbrengselen uit het dierenrijk in het zuidelijk halfrond.

Maar wat vooral het Engelsche jagershart deed kloppen, waren zekere
sporen, die de Boschjesman hem toonde aan den rand van een dicht
kreupelhout, niet ver van een uitgebreid en diep moeras, dat door
reusachtige euphorbiastruiken omringd en welks oppervlakte geheel
bezaaid was met de hemelsblauwe bloemkelken van de waterlelie.

»Mijnheer," zeide Mokum, »als u morgen met het aanbreken van den dag
op deze plek op de loer wilt gaan liggen, dan zou ik u aanraden uwe
buks niet te vergeten."

»Waarom zegt ge dit, Mokum?" vroeg John Murray.

»Ziet u die versche sporen op den vochtigen grond?"

»Wat, die groote indruksels, zijn dat sporen van dieren? Maar dan
hebben de pooten, die ze hebben gemaakt, meer dan een halven vadem
in omtrek!"

»Dat bewijst alleen," antwoordde de Boschjesman, »dat het dier,
dat zulke sporen achterlaat, minstens negen voeten hoog is."

»Een olifant!" riep Murray uit.

»Juist, mijnheer, en als ik me niet bedrieg, is het een volwassen
mannetje."

»Morgen dus, Boschjesman."

»Morgen, mijnheer."

De twee jagers kwamen in het kamp terug met hunne zwarte antilopen,
die zij over het paard van John Murray gehangen hadden. Die schoone
dieren, die zoo zeldzaam gevangen worden, wekten de bewondering van de
geheele karavaan op. Allen wenschten Murray geluk, behalve de deftige
Mathieu Strux, die op het punt van dieren slechts den Grooten Beer,
den Draak, den Centaurus, Pegasus en andere hemellichamen kende.

Den volgenden morgen om vier uren wachtten de beide jagers
onbeweeglijk op hunne paarden met de honden naast zich te midden van
een dik kreupelbosch op de komst van den troep olifanten. Aan versche
indrukken hadden zij gezien dat de olifanten in een troep kwamen om in
het moeras te drinken. Beiden waren gewapend met gegroefde buksen met
ontplofbare kogels. Zij lagen onbeweeglijk en stil sedert ongeveer een
half uur in het boschje op de loer, toen zij op vijftig pas afstands
van het moeras beweging in het sombere loof bespeurden. Murray had
zijne buks gegrepen, maar de Boschjesman hield zijne hand vast en
beduidde hem dat hij zijn ongeduld bedwingen moest. Weldra vertoonden
zich groote schaduwen; men hoorde het kreupelhout wijken voor eene
onweêrstaanbare kracht; het was een geluid van hout dat kraakte, van
struiken die vertrapt en tegen den grond verpletterd werden, terwijl
een sterk geblaas zich door de takken liet hooren: het was de troep
olifanten. Een half dozijn van die reusachtige dieren, bijna even
groot als hunne stamverwanten in Indië, naderden langzaam het moeras.

Het daglicht, dat langzamerhand sterker was geworden, veroorloofde
Murray die sterke dieren te bewonderen. Een van deze, een mannetje
van bijzondere grootte, trok vooral zijne aandacht. Het breede
voorhoofdsbeen welfde zich tusschen een paar groote ooren, die
hem tot op de borst hingen. Zijn kolossale omvang scheen in het
schemerlicht nog reusachtiger; het dier slingerde zijn snuit boven het
kreupelbosch heen en weer en stiet met zijne gebogen slagtanden tegen
dikke boomstammen, die door den schok trilden. Misschien had het dier
een voorgevoel van het naderend gevaar. Ondertusschen fluisterde de
Boschjesman, zich naar John Murray buigend, dezen in het oor: »Welnu,
is die naar uw zin?"

John knikte toestemmend.

»Welaan dan," voegde Mokum er bij, »dan zullen wij hem van de rest
van den troep scheiden."

Op dat oogenblik kwamen de olifanten aan den rand van het moeras;
hunne weeke pooten zakten in den zachten bodem; zij zogen het water
met hunne snuiten op, en spoten het in hun wijd keelgat, dat een
luid klinkend geklok voortbracht. Het groote mannetje, dat wezenlijk
ongerust was, keek om zich heen en snoof met veel geraas de lucht op,
om op die wijze te weten te komen of er ook iets verdachts was.

Plotseling liet de Boschjesman een bijzonderen kreet hooren. De drie
honden begonnen hard te blaffen en sprongen uit het kreupelbosch op den
troep olifanten los. Tegelijk riep Mokum tegen zijn makker niets dan
het woordje »blijf!" en sprong met zijn zebra door het kreupelbosch
om het mannetje den terugtocht af te snijden. Overigens trachtte het
prachtige dier niet te vluchten; Murray beloerde hem met den vinger
aan den haan van het geweer. De olifant sloeg met zijn snuit tegen
de boomen en slingerde zenuwachtig met den staart, waarbij hij geen
teekenen meer van ongerustheid, maar van woede gaf. Tot nog toe had
hij den vijand slechts vermoed; op dit oogenblik zag hij hem en rende
op hem aan.

John Murray stond nu op ongeveer zestig pas afstands van het dier; hij
wachtte totdat het op veertig genaderd was, mikte toen op de ribben
en gaf vuur. Doch eene beweging van het paard verstoorde eenigszins
de juistheid van zijn schot; de kogel ging slechts door het weeke
vleesch, en bleef daarin zitten, zonder tegen eenig gedeelte aan te
komen, dat hard genoeg was om hem te doen ontploffen. De woedende
olifant versnelde zijn gang, die eer op een zeer snel loopen,
dan op galoppeeren geleek; doch het was snel genoeg om een paard
vooruit te komen. Nadat het paard van Murray een oogenblik gesteigerd
had, sprong het uit het kreupelbosch, zonder dat de ruiter het kon
inhouden. De olifant vervolgde het, terwijl hij de ooren opstak en
door zijn snuit blies als door eene trompet. De jager, wiens paard
met hem doorging, kneep het dier tusschen zijne krachtige knieën en
beproefde eene patroon in zijn geweer te krijgen. De olifant echter
begon op hem te winnen; weldra waren beiden in de vlakte buiten het
bosch. Murray drukte zijne sporen diep in de zijden van het hollende
paard. Twee van de honden renden blaffende en vluchtende met het
dier mede; de olifant was op geen twee lengten meer achter hem; de
jager voelde reeds zijn sterk geblaas en hoorde het snuiven van den
snuit, waarmede hij de lucht zweepte. Elk oogenblik verwachtte hij
door dien levenden lazzo van 't paard gesleurd te worden. Plotseling
boog het paard van achteren in elkander. De snuit was op het kruis
neergekomen. Het dier liet een smartelijk gehinnik hooren en sprong
op zijde; deze sprong redde Murray van een zekeren dood. De olifant
door zijn snellen gang voortgejaagd vloog voorbij, maar nam met zijn
snuit, waarmede hij over den grond streek, een van de honden op,
dien hij met onbeschrijfelijke kracht heen en weer schudde.

Murray had geen ander middel meer dan in het bosch te vluchten;
het instinct van het paard bracht er hem heen en weldra vloog het er
met vreeselijke vaart in. De olifant was zich zelven ondertusschen
weer meester geworden, en begon de vervolging op nieuw, terwijl
hij den ongelukkigen hond heen en weer slingerde en diens kop tegen
een vijgeboom verpletterde, toen hij het bosch inrende. Het paard
sprong in het dichte struikgewas, dat door de met doorns bezette
slingerplanten bijna ontoegankelijk was, en bleef staan. De Engelschman
had, hoewel hij zich overal gekwetst gevoelde en met bloed bedekt was,
geen oogenblik zijne tegenwoordigheid van geest verloren; hij keerde
zich om, legde zijne buks met de grootste omzichtigheid aan, en mikte
tusschen de struiken door op den schouder van den olifant. De kogel
stuitte tegen een been en ontplofte. Het dier wankelde, en bijna op
hetzelfde oogenblik trof hem van den rand van het woud een tweede kogel
in de linker zijde. Hij viel op de knieën, bij een kleinen waterplas,
half onder het hooge gras verborgen. Daar slurpte hij met zijn snuit
het water op en begon zijne wonden te besproeien, terwijl hij nu
en dan een klagend geluid liet hooren. Op dit oogenblik verscheen
de Boschjesman.

»We hebben hem! We hebben hem!" riep Mokum.

Inderdaad, het reusachtige dier was doodelijk gewond. Het stiet
smartelijke kreten uit en haalde moeilijk adem; zijn staart bewoog
zich slechts even en met zijn snuit, waarmede het in den door hem
gevormden bloedplas slurpte, spoot het een rood gekleurden regen over
het hem omringende kreupelhout uit. Toen begonnen de krachten hem te
begeven, hij zonk geheel op de knieën en stierf.

Op dat oogenblik kwam Murray uit de doornstruiken te voorschijn;
zijne kleederen hingen hem in lappen om het lijf; maar hij had gaarne
met zijn eigen huid die jagerszegepraal betaald.

»Een verschrikkelijk beest, Boschjesman!" zeide hij, terwijl hij het
bekeek, »een verschrikkelijk beest, maar een weinig te zwaar voor
mijn weitasch!"

»Goed, mijnheer!" antwoordde Mokum. »Wij zullen hem hier uit elkander
snijden en slechts de keurigste stukken medenemen. Zie eens welke
prachtige slagtanden de natuur hem gegeven heeft! Zij wegen minstens
elk vijf en twintig pond, en dat tegen vijf shillings (f 3) het pond,
maakt een mooi sommetje."

Terwijl hij zoo sprak, begon de jager het dier in stukken te hakken;
hij hieuw met zijn bijl de slagtanden door, en vergenoegde zich
verder met de voeten en den snuit, omdat dit de meest geliefkoosde
stukken waren, waarop hij de leden der wetenschappelijke commissie
wilde onthalen. Hij had voor dit werk eenigen tijd noodig, zoodat
hij met den Engelschman niet voor twaalf uren in de legerplaats
terug was. Daar liet de Boschjesman de voeten van het reusachtige
dier op de Afrikaansche manier koken, door ze te begraven in een gat
dat evenals een oven eerst met gloeiende kolen heet was gemaakt. Het
spreekt van zelf dat dit gerecht op zijne wezenlijke waarde geschat
werd, zelfs door den onverschilligen Palander, en dat John Murray de
gelukwenschen van het geheele gezelschap ontving.







X.

De snelle strooming.


Gedurende hun verblijf bij de kraal waren kolonel Everest en
Mathieu Strux volstrekt niet met elkander in aanraking geweest. De
breedteopnamen hadden zonder hunne hulp plaats gehad; daar zij niet
verplicht waren elkander »wetenschappelijk" te ontmoeten, hadden zij
elkander niet opgezocht. Den dag voor het vertrek had de kolonel dood
eenvoudig zijn kaartje met P. P. C. aan den Russischen sterrekundige
gezonden, en had er een met dezelfde letters van Mathieu Strux terug
ontvangen.

Den 19en Mei brak de geheele karavaan de legerplaats op en hervatte
de reis naar het noorden. Men had de hoeken gemeten, die aan de
basis gelegen waren van den achtsten driehoek, welks top aan de
linkerzijde van den meridiaan door een paaltje, dat juist op zes
kilometers afstands stond, werd aangewezen. Men behoefde dat nieuwe
punt dus slechts te bereiken om den geodesischen arbeid te hervatten.

Van 19 tot 29 Mei werden er twee nieuwe driehoeken gemeten. Alle
voorzorgen waren genomen om met wiskundige zekerheid te werk te
gaan. Het werk ging naar wensch, en tot nog toe waren de moeilijkheden
niet groot geweest. Het weder was gunstig voor de waarnemingen gebleven
en de grond bood geen onoverkomelijke hinderpalen aan. Misschien zelfs
was hij door al te groote vlakheid niet eens zoo bijzonder geschikt
om hoeken te meten. Het was als een woestijn van groen, hier en daar
doorsneden door beekjes, die tusschen rijen karreeboomen doorliepen,
waarvan de inboorlingen hunne bogen maken, en die door hunne bladeren
veel op wilgenboomen gelijken. Deze vlakte, bezaaid met stukken
verweerde rots, vermengd met klei, zand en ijzerhoudende steenen, droeg
op sommige plaatsen de bewijzen van groote onvruchtbaarheid. Daar
verdween elk spoor van vocht, en bestond de flora slechts uit
zekere slijmachtige planten, die aan de grootste droogte weerstand
bieden. Maar mijlen ver bood deze streek geene enkele verhevenheid
aan, die voor natuurlijk station had kunnen dienen. Daarom moest
men seinpalen van tien of twaalf meters hoog oprichten, die als
aanwijzingspunten konden dienen. Men verloor dus een min of meer
kostbaren tijd, waardoor de meting eenige vertraging ondervond. Als
de waarneming geschied was, moest men den paal uit den grond halen
en hem eenige kilometers verder dragen om op nieuw als hoekpunt te
kunnen dienen. Doch dit geschiedde gewoonlijk zonder veel moeite,
daar de bemanning van de Queen and Tzar aan zulk werk gewoon was
en het gemakkelijk volvoerde. Deze mannen waren goed geoefend en
werkten snel, en men zou hen voortdurend hebben moeten prijzen om
hunne bekwaamheid, wanneer nationale eigenliefde hen niet dikwijls
met elkander had doen twisten.

De onvergeeflijke naijver, dien de aanvoerders jegens elkander
koesterden, hitste soms ook de matrozen tegen elkander op. Zorn
en Emery gebruikten al hunne wijsheid en al hunne voorzichtigheid
om deze noodlottige neiging te bestrijden; maar zij slaagden daar
niet altijd in. Van daar twisten die bij onbeschaafde menschen in
betreurenswaardige handtastelijkheden konden ontaarden. De kolonel en
de Russische geleerde kwamen dan wel tusschenbeiden, doch op eene wijze
die den haat nog verergerde, daar ieder hunner partij koos voor zijne
landgenooten, zóó zelfs dat hij hen steunde al hadden zij ongelijk. Van
de ondergeschikten ging de twist over op hunne meesters en nam toe,
zooals Michel Zorn beweerde, in evenredigheid van den rang dien de
twistenden bekleedden. Twee maanden na het vertrek uit Lattakou waren
alleen nog de beide jongelieden door zulke vriendschapsbanden verbonden
gebleven, als voor het welslagen der onderneming noodzakelijk was. John
Murray en Nikolaas Palander hoe ingespannen ook, de een met zijne
berekeningen, de ander met zijne jachtavonturen, begonnen zich in
die twisten te mengen. Kortom, weldra was de twist zóó hoog gestegen,
dat Mathieu Strux meende tegen den kolonel te moeten zeggen:

»Neem zoo'n hoogen toon niet aan, mijnheer, met sterrekundigen, die
aan het observatorium van Pulkowa geplaatst zijn en die met hunne
groote kijkers hebben kunnen ontdekken dat de schijf van Uranus
volkomen rond is!"

Waarop de kolonel Everest antwoordde dat men recht had nog veel
hooger toon aan te slaan, wanneer men de eer had te behooren tot
het observatorium van Cambridge, met welks kolossalen kijker men
de nevelvlek van Andromeda onder de onregelmatige nevelvlekken had
kunnen rangschikken!

Daarop dreef Mathieu Strux den twist zóóver, dat hij beweerde met
den kijker van Pulkowa met zijn objectief van veertien centimeters,
sterren van de 13e grootte te kunnen zien, waarop Everest antwoordde,
dat het objectief van den kijker van Cambridge even goed veertien
centimeters groot was, en dat hij in den nacht van 31 Januari 1852
daarmede eindelijk den geheimzinnigen satelliet ontdekt had, die de
storingen in de loopbaan van Sirius teweegbrengt!

Toen de geleerden elkander zulke hatelijkheden naar het hoofd begonnen
te werpen, begreep men dat er geene toenadering meer mogelijk was. Het
was dus te vreezen dat voor het vervolg de triangulatie onder deze
onherstelbare vijandschap lijden zou.

Gelukkig had tot nog toe de twist nergens anders over geloopen dan over
stelsels of geodesische feiten. Soms was men het oneens geweest over
metingen, die met den theodoliet of met den repetitiecirkel gedaan
waren; maar in plaats van er stoornis in teweeg te brengen, had dit
verschil integendeel gediend om ze des te nauwkeuriger te bepalen. De
keuze der stations had tot nog toe geen punt van geschil opgeleverd.

Den 30sten Mei veranderde het weder, dat tot nog toe helder en dus zeer
gunstig voor de waarnemingen geweest was, bijna plotseling. In elke
andere hemelstreek zou men zeker onweder met stortregens voorspeld
hebben. De hemel werd met sombere wolken bedekt. Nu en dan schoot een
bliksemstraal door de nevelmassa zonder evenwel door een donderslag
gevolgd te worden. De verdichting van den waterdamp tot vloeibaren
toestand had in de bovenste lagen der lucht echter geen plaats,
zoodat de uitgedroogde grond door geen enkelen regendroppel verfrischt
werd. Alleen bleef de hemel gedurende eenige dagen zeer somber. Deze
ontijdige mist moest de waarnemingen noodzakelijk hinderen; de stations
waren op een kilometer afstands niet meer te zien.

Evenwel wilde de Engelsch-Russische commissie geen tijd verliezen, en
besloot om lichtsignalen te plaatsen, ten einde gedurende den nacht te
kunnen werken. Op raad van den Boschjesman evenwel, moest men in het
belang der waarnemers eenige voorzorgsmaatregelen nemen. Des nachts
toch dwaalden wilde dieren, aangelokt door den schijn der elektrieke
lampen, in menigte om de stations. De waarnemers hoorden dan het
geschreeuw van den jakhals en het schorre gegrinnik van de hyena,
dat aan het eigenaardige lachen van dronken negers deed denken.

Gedurende deze eerste nachtelijke waarnemingen, van alle kanten omringd
door brullende dieren, waaronder men dikwijls den leeuw hoorde, werden
de sterrekundigen wel een weinig afgetrokken van hun werk. De metingen
geschiedden niet zoo spoedig, maar daarom niet minder nauwkeurig. Die
vurige oogen, welke uit de dikke duisternis op hen gevestigd waren,
hinderden de geleerden wel eenigermate. Onder zulke omstandigheden
waren er groote koelbloedigheid en onverstoorbare zelfbeheersching
bij noodig, om de afstanden der lantarens en de daar tusschen gelegen
hoeken te meten. Doch de leden der commissie bezaten deze hoedanigheden
in hooge mate. Na eenige dagen hadden zij hunne tegenwoordigheid
van geest geheel terug, en werkten midden tusschen de wilde dieren
even goed alsof zij in de stille zalen van een observatorium geweest
waren. Bovendien stonden op elk station eenige met geweren gewapende
jagers en een zeker aantal al te stoutmoedige hyena's vielen door de
Europeesche kogels. Het is onnoodig er bij te voegen dat John Murray
deze manier van driehoeksmeting »verrukkelijk" vond. Terwijl hij door
het oculair van den kijker keek, had hij zijn buks in de hand en het
gebeurde dikwijls dat hij tusschen twee waarnemingen in nog even een
schot loste.

De geodesische waarnemingen werden dus niet afgebroken door het
slechte weder; de juistheid liet zelfs niets te wenschen over, en het
meten van den meridiaan ging regelmatig naar het noorden voort. Geen
enkel meldenswaardig voorval had er plaats tusschen 30 Mei en 17
Juni. Nieuwe driehoeken werden gemeten door middel van kunstmatig
aangewezen stations, en voor het einde der maand hoopten Mathieu Strux
en de kolonel wederom een graad van den 24sten meridiaan gemeten te
hebben, als ten minste geen natuurlijke hinderpaal den gang hunner
werkzaamheid stoorde.

Den 17den Juni kwam hun een vrij breede stroom, een zijtak van
de Oranjerivier dwars in den weg. De leden der wetenschappelijke
commissie waren voor hun persoon niet verlegen om er overheen te
komen; zij hadden eene boot van caoutchouc, die bestemd was om hen
over middelmatige rivieren en meren heen te brengen; maar de wagen
en het materieel van de karavaan konden er zoo niet over. Men moest
stroomop- of stroomafwaarts eene waadbare plaats opzoeken. Men besloot
derhalve tegen het gevoelen van Mathieu Strux, dat de Europeanen met
hunne instrumenten over den stroom zouden gaan, terwijl de karavaan
onder geleide van Mokum eenige kilometers lager eene waadbare plaats
zou opzoeken, die de jager beweerde te kennen.

Deze zijtak van de Oranjerivier had op deze plaats een halven kilometer
breedte. De snelle stroom, hier en daar door rotspunten of boomstammen
afgebroken, was dus vrij gevaarlijk voor een licht vaartuig. Mathieu
Strux had daarover een en ander in het midden gebracht, maar daar hij
den schijn niet wilde hebben voor het gevaar, dat zijne makkers zouden
loopen, terug te deinzen, had hij zich aan de zijde der meerderheid
geschaard.

Alleen zou Nikolaas Palander het overige gedeelte der karavaan
stroomafwaarts volgen, niet omdat de waardige rekenmeester eenige
vrees koesterde! Hij was al te ingespannen om zelfs eenig gevaar te
vermoeden, maar zijne tegenwoordigheid was niet strikt noodzakelijk
voor de leiding der werkzaamheden, en zonder hinder kon hij zijne
makkers voor een of twee dagen verlaten. Bovendien kon de zeer kleine
boot slechts een gering aantal passagiers medevoeren. Het was bovendien
ook veel beter om slechts eens over dien snellen stroom heen te gaan,
en mannen, instrumenten en levensmiddelen in ééne enkele maal naar den
tegenoverliggenden oever te brengen. Er waren zeer geoefende zeelieden
voor noodig om de caoutchouc-boot te sturen en Nikolaas Palander
stond daarom zijne plaats af aan een van de Engelsche matrozen van
de Queen and Tzar, die in deze omstandigheden veel nuttiger was dan
de eerzame sterrekundige van Helsingfors.

Nadat men afgesproken had om ten noorden van den stroom weder bij
elkander te komen, begon de karavaan onder leiding van den jager langs
den linkeroever voort te trekken. Weldra waren de laatste wagens in de
verte verdwenen, en kolonel Everest, Mathieu Strux, Emery, Zorn, John
Murray, twee matrozen en een Boschjesman, die zeer ervaren was in al
wat de riviervaart betrof, bleven op den oever der Nosoub achter. Zóó
toch werd door de inlanders deze stroom genoemd, die op dat oogenblik
door de in den regentijd gevormde beken zeer gestegen was.

»Een zeer schoone rivier," zeide Michel Zorn tegen zijn vriend William,
terwijl de matrozen de boot gereed maakten.

»Zeer schoon, maar moeilijk om over te komen," was het antwoord. »Deze
snelle stroomen hebben weinig tijd van bestaan, maar genieten hun
bestaan dan ook volop! Binnen eenige weken, in het drooge jaargetijde
zal er misschien niet zóóveel water van overblijven om eene karavaan
te lesschen, en nu is het een bijna onoverkomelijke rivier! Zij
stroomt snel, maar zal spoedig uitdroogen. Zoo is, waarde vriend, de
wet van de natuur. Maar wij hebben geen tijd om ons in wijsgeerige
bespiegelingen te verdiepen. De boot is gereed, en ik wil wel eens
zien hoe zij zich op den snellen stroom houden zal."

Binnen eenige minuten was de caoutchouc-bekleeding om het ijzeren
geraamte der boot vastgemaakt, en werd deze te water gelaten. Zij
wachtte de reizigers onder aan eene helling, die zacht glooiend
tusschen de granietrotsen afliep. Hier stroomde het water, dank zij
eene vooruitstekende punt van den oever, zachtkens tusschen het met
bloeiende planten vermengde riet voort. De inscheping had dus met
het grootste gemak plaats. De instrumenten werden onder in de boot op
een hoop gras gelegd om niet geschokt te worden. De reizigers namen
zoodanig plaats, dat zij de beide matrozen niet hinderden, aan wie
de riemen waren toevertrouwd. De Boschjesman plaatste zich achter
in en stuurde. Deze inboorling was de geleider der karavaan. Mokum
had hem medegegeven als een bekwaam man, die zeer bekend was met de
Afrikaansche stroomen. Hij kende eenige woorden Engelsch, en raadde
den reizigers aan om gedurende den overtocht der Nosoub de grootste
stilte in acht te nemen.

Het touw, waarmede de boot aan den oever was vastgemaakt, werd
losgelaten, en de riemen hadden haar spoedig buiten de branding
gevoerd. Men begon den invloed van den stroom te gevoelen, die
honderd ellen verder zeer in snelheid toenam. De bevelen door den
stuurman aan de beide matrozen gegeven, werden stipt uitgevoerd. Nu
eens moest men de riemen opbeuren om een half onder water verborgen
boomstronk te vermijden, dan weder met dubbele snelheid roeien
om door een maalstroom te komen, die door een tegenstroom gevormd
werd. Als vervolgens de gang al te sterk werd, liet men de lichte
boot met den stroom afdrijven. De inboorling, de hand aan het roer,
met vasten blik en onbeweeglijk hoofd, voorkwam alle gevaren van deze
vaart. De Europeanen beschouwden met zekere ongerustheid dezen nieuwen
toestand. Zij voelden dat zij met onwederstaanbare kracht door den
onstuimigen stroom werden medegesleept. Kolonel Everest en Mathieu
Strux keken elkander aan met stijf gesloten lippen. John Murray zat
met zijne onafscheidelijke buks tusschen de beenen en zag naar de
tallooze vogels, wier vleugels de oppervlakte des waters schoren. De
beide jonge sterrekundigen bewonderden, zonder door iets afgetrokken
te worden, de schoone oevers, die met duizelingwekkende snelheid
onder hun oog voorbijvlogen.

Weldra had de lichte boot het snelste gedeelte van den stroom bereikt;
men moest daar dwars doorheen om den tegenoverliggenden oever te
bereiken, waar het water stiller was. Op een teeken van den Boschjesman
deden de matrozen krachtiger riemslagen; maar niettegenstaande hunne
inspanning werd de boot onwederstaanbaar en evenwijdig met de oevers
medegesleept en gleed stroomafwaarts. De sloep gehoorzaamde niet
meer aan het roer; de toestand werd zeer gevaarlijk, want een stoot
tegen eene rots of een boomstam zou de boot onvermijdelijk hebben
doen omslaan.

De reizigers begrepen het gevaar, maar geen hunner sprak een
woord. De stuurman was half opgestaan en keek in de richting, die
de boot volgde. Hij kon hare vaart niet matigen in dezen stroom,
die dezelfde snelheid had als het vaartuig, dat aan het roer niet
meer gehoorzaamde. Op twee honderd meters voor de boot stak een
soort van eilandje, eene gevaarlijke opeenhooping van steenen en
boomstammen, uit de bedding van de rivier uit. Het was onmogelijk het
te vermijden. Binnen weinige oogenblikken moest de boot het eilandje
bereiken en er bijna zeker op verbrijzeld worden.

En inderdaad had er bijna oogenblikkelijk een schok plaats, maar minder
hevig dan men verwacht had. De boot dook een weinig en schepte wat
water, de reizigers konden echter op hunne plaatsen blijven zitten;
zij keken vooruit..... De zwarte rots waartegen zij gestooten hadden,
veranderde van plaats, en bewoog zich te midden van de woelende
wateren. Deze rots was een reusachtig rivierpaard, dat door den stroom
naar het eilandje was medegesleept, en zich niet meer in de snelle
strooming durfde wagen om den eenen of anderen oever te bereiken. Toen
de boot tegen het dier aankwam, lichtte het den kop op en keek met
zijne kleine domme oogen om zich heen. De vreeselijke dikhuid was tien
voet lang, had eene harde, bruine en kale huid, en vertoonde boven in
den open muil snijtanden, en onderin zeer groote hondstanden. Bijna
op hetzelfde oogenblik wierp het dier zich op de sloep, waarin het
woedend de tanden sloeg, en die het dreigde te vernielen.

Maar John Murray was er bij; zijne koelbloedigheid verliet hem geen
oogenblik; hij legde bedaard zijn geweer aan en schoot het dier met een
kogel vlak achter het oor. De hippopotamus liet niet los, en schudde
de boot evenals een hond met een haas doet. Aanstonds werd het geweer
weder geladen en trof het dier nogmaals in den kop. Het schot was
doodelijk, want de geheele vleeschklomp zonk bijna onmiddellijk na
met eene laatste krachtsinspanning de boot weder midden in den stroom
geduwd te hebben.

Vóór de reizigers tot zichzelven konden komen, draaide de boot, die
dwars op stroom was gekomen, als een tol, en dreef schuin weder in
de richting van den snellen stroom voort. Een plotselinge bocht in de
rivier, eenige honderden meters stroomafwaarts, brak den snellen stroom
van de Nosoub. In twintig seconden bereikte de sloep deze plaats. Een
hevige schok hield haar tegen en de reizigers sprongen gezond en wel op
den oever na over een afstand van twee kilometers te zijn medegesleept.







XI.

Nikolaas Palander teruggevonden.


Men hernam den geodesischen arbeid. Er werden achtereenvolgens twee
stations aangenomen, die met het laatste aan deze zijde van den
stroom verbonden, dienden om een nieuwen driehoek te vormen. Dat werk
geschiedde zonder eenige moeielijkheid. Evenwel moesten de astronomen
zich wachten voor de vergiftige slangen, waarvan het in deze streken
wemelde. Het waren zeer venijnige mamba's, die tien tot twaalf voet
lang waren, en wier beet doodelijk was.

Vier dagen na den overtocht der Nosoub, op 21 Juni, waren de geleerden
in eene zeer boschrijke streek. Maar het kreupelhout, dat slechts uit
middelmatige boomen bestond, hinderde het werk der driehoeksmeting
niet. Aan alle kanten vertoonden zich aan den gezichteinder zeer
goed zichtbare hoogten, die verscheidene kilometers van elkander
aflagen, en waarop men seinpalen en lantaarns kon oprichten. Deze
uitgebreide streek, die lager lag dan al het land in den omtrek,
was juist daardoor vochtig en vruchtbaar. William Emery zag er
bij duizenden den Hottentotschen vijgeboom, welks zuurachtige
vruchten door de Boschjesmannen zeer gezocht zijn. Uit de tusschen
het kreupelhout gelegen uitgestrekte vlakte, steeg een aangename
geur op, die ontstond door eene groote menigte knolwortelplanten,
die eenige gelijkenis hadden met de tijloos. Boven op de wortels
zat eene vrucht van twee of drie centimeters lang, welker geuren de
lucht vervulde. Het was de Kucumakranti van zuidelijk Afrika, waarop
vooral de inboorlingen zeer gesteld zijn. In deze streek, waarheen de
omliggende rivieren een gedeelte van haar water langs zachte hellingen
deden afvloeien, waren de velden wederom bedekt met kolokwint en
met de kruizemunt, waarvan de overbrenging naar Engeland zoo goed
geslaagd is. Hoe vruchtbaar en geschikt voor landbouwontginningen
deze streek ook scheen te zijn, toch werd zij door zwervende stammen
weinig bezocht. Men zag er geen spoor van inboorlingen, geen kraal,
zelfs geen vuur eener legerplaats. Echter was er geen gebrek aan
water, en dit vormde op verschillende plaatsen beekjes, plassen,
eenige vrij belangrijke kleine meren en twee of drie snelstroomende
riviertjes die waarschijnlijk haar monding in de Oranjerivier hadden.

Dien dag sloegen de geleerden een kamp op met het doel om de karavaan
af te wachten. De door den jager opgegeven tijd was bijna verstreken,
en indien hij zich in zijne berekening niet vergist had, moest de
karavaan dien dag aankomen, na op eene waadbare plaats de Nosoub te
zijn overgetrokken.

Evenwel verliep de dag, en geen Boschjesman was nog verschenen. Had de
karavaan eenigen hinderpaal ontmoet, die haar belette te komen? John
Murray dacht dat de Nosoub in dezen tijd van 't jaar niet waadbaar
zijn zou, omdat de bronnen nog overvloedig water afvoerden, zoodat de
jager veel zuidelijker een overtocht had moeten zoeken. Deze reden
was aannemelijk; de regen was in den laatsten tijd zeer overvloedig
geweest en moest de rivier dus buitengewoon doen rijzen.

De astronomen wachtten, maar toen de dag van 22 Juni evenzeer was
voorbijgegaan zonder dat een der mannen van Mokum verscheen, werd
kolonel Everest zeer ongerust. Hij kon zijn tocht naar het noorden
niet vervolgen als hij zijne instrumenten mistte; en dat oponthoud
kon, indien het langer duurde, den goeden afloop der onderneming in
de waagschaal stellen.

Mathieu Strux merkte bij deze gelegenheid op, dat hij van meening was
geweest dat men de karavaan had moeten vergezellen, na het laatste
station aan deze zijde der rivier met de beide stations aan de andere
zijde verbonden te hebben; dat, als het goede slagen der meting
door dat oponthoud in de waagschaal werd gesteld, de verantwoording
daarvoor in allen gevalle viel op hen, die gemeend hadden, enz... Dat
de Russen in elk opzicht, enz.....

Men kan zich voorstellen dat kolonel Everest tegen deze aantijgingen
van zijn ambtgenoot te velde trok, door er aan te herinneren, dat men
eerst na gemeen overleg eene beslissing genomen had, maar Murray kwam
tusschenbeiden en vroeg of men dat overigens geheel onnutte twisten
niet liever oogenblikkelijk wilde staken. Wat geschied was kon niet
meer herroepen worden, en alle verwijten ter wereld zouden den toestand
daarom nog niet veranderen. Alléén werd er bepaald dat, als de karavaan
der Boschjesmannen den volgenden dag niet was aangekomen, Emery en
Zorn, die zich daartoe vrijwillig hadden aangeboden, in gezelschap
van den geleider der karavaan naar het zuidwesten een onderzoek
zouden instellen. Gedurende hunne afwezigheid zouden de kolonel en
zijne ambtgenooten in het kamp blijven en hunne terugkomst afwachten,
alvorens een besluit te nemen.

Toen men hiertoe was overeengekomen, bleven de beide tegenstanders het
overige van den dag zooveel mogelijk verwijderd van elkander; John
Murray vermaakte zich met het omringende kreupelbosch af te jagen,
maar hij zag geen wild; evenmin was hij gelukkig in het opsporen van
gevogelte voor de keuken; doch als natuurvorscher (en hoe dikwijls
is een jager dat niet?) kon hij tevreden zijn. Twee exemplaren van
bijzondere diersoorten werden door zijne schoten getroffen; hij bracht
namelijk mede een schoonen korhaan van dertien centimeters lengte, kort
op de pooten, die zoowel als de bek rood van kleur zijn, donkergrijs
op den rug, en met bruin geschakeerde vleugels. De andere vogel,
dien Murray zeer behendig had neêrgeschoten, behoorde tot de orde
der roofvogels. Het was eene soort van valk, die in zuidelijk Afrika
alléén te huis behoort, met rooden hals en witten staart, en dien men
gewoonlijk om zijne schoone vormen prijst. De geleider haalde de beide
vogels zoo handig af, dat het vel onbeschadigd kon bewaard blijven.

De eerste uren van den 23sten Juni waren reeds verloopen. De karavaan
was nog niet te zien, en de twee jongelieden zouden juist op weg gaan,
toen zij zich door een geblaf uit de verte lieten terughouden. Weldra
kwam Mokum uit een boschje aloë's, dat zich links van het kamp bevond,
in vollen galop op zijn zebra aanrennen.

De Boschjesman was de karavaan vooruitgereden en naderde de Europeanen
met groote snelheid.

»Kom toch, dappere jager," riep John Murray vroolijk, »wij wanhoopten
wezenlijk reeds aan u! Weet ge wel dat ik ontroostbaar zou geweest
zijn, als ik u niet terug had gezien! Het schijnt alsof het wild
mij ontwijkt als gij mij niet ter zijde staat. Kom, laat ons uwe
terugkomst met een goed glas Schotsche saffraan-likeur vieren!"

Mokum beantwoordde deze welwillende en vriendelijke woorden van den
eerzamen John Murray niet. Hij keek elk der Europeanen afzonderlijk
aan en telde ze den één na den ander. Een levendige angst schilderde
zich op zijn gelaat. Kolonel Everest merkte het aanstonds op en trad
op den jager toe, die nu afgestegen was.

»Wien zoekt ge, Mokum?" vroeg hij hem.

»Mijnheer Palander," antwoordde de Boschjesman.

»Is hij de karavaan niet gevolgd? Is hij niet meer bij u?" vroeg
de kolonel.

»Hij is er niet meer!" antwoordde Mokum. »Ik hoopte hem in uw kamp
terug te vinden, maar hij is verdwaald!"

Op die laatste woorden trad Mathieu Strux snel vooruit, en riep:
»Nikolaas Palander verdwenen? een geleerde, die aan uwe zorgen was
toevertrouwd, een sterrekundige, voor wien ge instondt en dien gij
niet mede terugbrengt! Weet ge wel jager, dat ge verantwoordelijk
zijt voor zijn persoon, en dat het niet opgaat om maar te zeggen:
Mijnheer Palander is verdwaald!"

Deze woorden van den Russischen astronoom maakten den jager warm,
die, omdat hij niet op de jacht was, geen enkele reden had om geduldig
te zijn.

»Wel, wel, mijnheer de sterrenwichelaar van het Russische rijk,"
antwoordde hij met toornige stem, »zoudt gij uwe woorden niet een
weinig wikken of wegen? Ben ik aangesteld om uw makker te bewaken, die
voor zich zelven niet eens zorgen kan? Ge stelt mij verantwoordelijk,
en ge hebt ongelijk, verstaat ge mij? Als mijnheer Palander verdwaald
is, dan is het zijn eigen schuld! Twintig en meermalen heb ik er hem
op betrapt dat hij geheel in zijne cijfers verdiept was en zich van
onze karavaan verwijderde; evenveel malen heb ik hem gewaarschuwd en
teruggebracht. Maar eergisteren is hij bij het vallen der duisternis
verdwenen, en niettegenstaande al mijn zoeken heb ik hem niet terug
kunnen vinden. Wees gij eens behendiger als ge kunt, en omdat ge zoo
goed met uw kijker kunt omspringen, raad ik u dien voor uw oog te
zetten en te beproeven uw makker terug te vinden!" Zonder twijfel
zou de Boschjesman op denzelfden toon zijn voortgegaan tot groote
verontwaardiging van Mathieu Strux, die hem met open mond aangaapte en
geen woord kon uitbrengen, als John Murray den toornigen jager niet tot
bedaren had gebracht. Gelukkig voor den Russischen geleerde eindigde de
twist tusschen den Boschjesman en hem; maar Mathieu Strux viel met een
verwijt zonder grond den kolonel aan, die er het minst op verdacht was.

»In allen gevalle," zeide de sterrekundige van Pulkowa op drogen toon,
»zal ik mijn ongelukkigen makker in deze woestenij niet in den steek
laten. Wat mij aangaat, ik zal alle pogingen aanwenden om hem terug
te vinden. Als het John Murray of William Emery was, die een van
beiden op deze wijze verdwenen was, zou kolonel Everest, denk ik,
niet aarzelen om de metingen te staken en zijne landgenooten te hulp
toe te komen. Ik zie dus niet in waarom men minder voor een Russisch
dan voor een Engelsch geleerde doen zou."

Toen de kolonel op deze wijze er bij in werd gehaald, kon hij zijne
gewone bedaardheid niet bewaren.

»Mijnheer Strux," zeide hij met over elkander geslagen armen,
terwijl hij zijn tegenstander strak aankeek, »is het volgens een vast
plan dat u mij zonder aanleiding beleedigt? Voor wie houdt gij ons
Engelschen? Hebben we u het recht gegeven om aan onze gevoelens van
menschelijkheid te twijfelen? Wie doet u veronderstellen, dat wij
dien onhandigen rekenaar niet te hulp zouden komen?".....

»Mijnheer" ... antwoordde de Rus op dien bijnaam, welke daar aan
Palander gegeven werd.

»Ja, onhandig," hernam de kolonel, terwijl hij op elke lettergreep
nadruk legde, »en ik voeg er nog bij, dat, wat ge mij straks zoo
lichtvaardig verweet, volkomen op u zelven toepasselijk is, zoodat
als onze onderneming door dit voorval mislukt, de verantwoordelijkheid
op de Russen en niet op de Engelschen vallen zou!"

»Kolonel," riep Mathieu Strux, wiens oogen bliksemstralen schoten,
»uw woorden...."

»Mijne woorden heb ik allen gewogen, mijnheer, en daarom stel ik u
voor, onze werkzaamheden op te schorten tot op het oogenblik, dat we
uwen rekenaar hebben teruggevonden. Is u gereed om te vertrekken?"

»Ik was reeds gereed voor ge een enkel woord gezegd hadt!" antwoordde
Strux op scherpen toon.

Daarop gingen de beide tegenstanders elk naar zijn wagen, want de
karavaan was juist aangekomen.

John Murray, die den kolonel vergezelde, kon niet nalaten te zeggen:
»het is nog gelukkig dat die stumpert het dubbele register van onze
metingen niet mede zoek gemaakt heeft."

»Daar dacht ik juist aan," antwoordde de kolonel eenvoudig.

De beide Engelschen ondervroegen daarop den jager Mokum; deze
vertelde hun dat Nikolaas Palander sedert twee dagen verdwenen was;
dat men hem het laatst op zijde van de karavaan gezien had op ongeveer
twaalf kilometers van het kamp; dat hij, Mokum, zoodra de geleerde
verdwenen was, hem had trachten terug te vinden, waarom hij zoo laat
teruggekomen was; dat hij, toen hij hem niet vond, had willen zien
of die »rekenmeester" soms weder bij zijne makkers ten noorden van
de Nosoub was aangekomen. Nu dit het geval niet was stelde hij vóór,
het onderzoek voort te zetten in het noordoosten, in een boschrijk
gedeelte van het land, daarbij voegende dat er geen uur te verliezen
was als men Palander levend wilde terug vinden.

Inderdaad moest men zich haasten, want sedert twee dagen dwaalde
de Russische geleerde door eene streek waar veel wilde beesten
gevonden werden. Het was geen man om zich te redden, daar hij
altijd in het gebied der cijfers in plaats van op dit ondermaansche
verkeerde. Waar iedereen eenig voedsel zou gevonden hebben, zou de
arme drommel onvermijdelijk van honger gestorven zijn. Het kwam er
dus op aan om hem spoedig te helpen. Om één uur verlieten de kolonel,
Mathieu Strux, John Murray en de beide jeugdige sterrekundigen het
kamp onder geleide van den jager. Allen zaten op vlugge paarden,
zelfs de Russische geleerde, die zich op grappige wijze aan het
beest vastklampte, terwijl hij tusschen de tanden verwenschingen
tegen den ongelukkigen Palander mompelde, die hem zulk eene moeite
veroorzaakte. Zijne makkers namen als deftige en fatsoenlijke lieden
den schijn aan alsof zij de vermakelijke houding niet opmerkten, waarin
de astronoom van Pulkowa te paard zat; het was een zeer dartel beest,
dat zeer gevoelig in den bek was.

Vóór hij het kamp verliet had Mokum den gids verzocht hem zijn hond
te leenen, een zeer sluw en verstandig dier, een goeden speurhond,
waarop de Boschjesman zeer gesteld was. Toen de hond een hoed van
Palander beroken had, snelde hij in noordoostelijke richting voort,
terwijl zijn meester hem door een bijzonder gefluit aanzette. De
kleine bende volgde het dier onmiddellijk en verdween weldra in een
dicht kreupelbosch.

Gedurende den geheelen dag volgden de kolonel en zijne makkers
de gangen van den hond. Het slimme dier had volkomen begrepen wat
men van hem vroeg, maar hij miste nog het spoor van den verdwaalden
geleerde, en hij kon dus geen geregeld of zeker pad volgen. De hond,
die trachtte alle verhevenheden van den bodem te herkennen, ging
vooruit, doch keerde telkens spoedig terug, zonder met zekerheid
eenig spoor gevonden te hebben.

Van hunne zijde verwaarloosden de geleerden geen enkel middel om
hunne tegenwoordigheid in deze woeste streek te kennen te geven. Zij
schreeuwden, zij schoten hunne geweren af, hopende dat Nikolaas
Palander hen hooren zou, hoe afgetrokken hij ook zijn mocht. Op deze
wijze hadden zij den omtrek van het kamp over eene uitgestrektheid
van vijf kilometers afgeloopen, toen de avond viel, die het onderzoek
deed eindigen. Men moest dit den volgenden dag voortzetten, zoodra
het licht werd.

Gedurende den nacht legerden de Europeanen zich onder eene groep boomen
voor een groot houtvuur, dat de Boschjesman zorgvuldig onderhield; men
hoorde het gehuil van eenige verscheurende dieren; de tegenwoordigheid
van deze was niet geschikt om hen omtrent het lot van Palander gerust
te stellen; kon men nog eenigermate de hoop koesteren dien ongelukkige
te redden, die uitgeput, uitgehongerd, verkleumd van koude, gevaar liep
aangevallen te worden door de hyena's, die in dit gedeelte van Afrika
overvloedig gevonden werden? Dit maakte allen ongerust. De makkers van
den ongelukkige brachten op deze wijze uren door om met elkander te
praten, plannen te vormen, en middelen uit te denken om hem terug te
vinden. De Engelschen toonden in deze omstandigheid eene hartelijkheid,
waarover Mathieu Strux ondanks zich zelven getroffen moest zijn. Men
kwam overeen dat men den Russischen geleerde dood of levend zou terug
vinden, al zouden de driehoeksmetingen ook onbepaald worden uitgesteld.

Eindelijk verscheen het daglicht na een nacht, welks uren zoovele
eeuwen schenen. De paarden waren spoedig opgetuigd, en het onderzoek
werd in grooter omtrek voortgezet. De hond liep weder vooruit en de
kleine troep volgde zijne schreden.

In noordoostelijke richting voortgaande trokken de kolonel Everest
en zijne makkers door eene zeer vochtige streek. Riviertjes,
doch zonder eenige beteekenis, werden hoe langer hoe talrijker;
men waadde er gemakkelijk doorheen, terwijl men zich in acht nam
tegen de krokodillen, waarvan John Murray hier de eerste staaltjes
zag. Het waren ontzaglijke dieren, van welke sommigen 25 tot 30 voet
lengte hadden, die te vreezen waren om hunne vraatzucht, en moeilijk
te ontkomen als men ze op een meer of eene rivier ontmoette. Daar de
Boschjesman geen tijd wilde verliezen met het bestrijden dezer dieren,
maakte hij een kleinen omweg om ze te ontwijken en hield Murray
tegen, die voortdurend op het punt stond er op te schieten. Als een
van die monsters zich tusschen het hooge gras vertoonden, sprongen de
paarden op zijde en ontkwamen dus gemakkelijk. In het midden van deze
waterplassen, die door het overstroomen der riviertjes ontstaan waren,
zag men ze bij dozijnen, met den kop boven water, bezig om evenals
honden hunne prooi te verslinden, die zij met hunne vreeselijke kaken
in kleine stukjes ophapten.

De kleine troep zette, evenwel zonder veel hoop te koesteren, het
onderzoek voort, nu eens in een zeer dicht kreupelbosch, dan weder in
de vlakte, midden tusschen een menigte kleine riviertjes en beschouwde
nauwkeurig den grond, om maar het geringste spoor te ontdekken; hier
was het een op manshoogte afgebroken tak, dan versch platgetrapt gras,
verder weêr een half uitgewischt en bijna onkenbaar spoor. Niets kon
hen den ongelukkigen Palander doen ontdekken.

Op dit oogenblik waren zij tien kilometers noordwaarts van hunne
laatste legerplaats, en op raad van den jager zouden zij zuidwestwaarts
hun onderzoek voortzetten, toen de hond plotseling teekenen van
onrust gaf. Hij blafte en kwispelstaartte zenuwachtig. Hij ging
eenige passen ter zijde met den neus langs den grond en besnuffelde
het drooge gras op het voetpad. Daarna kwam hij op dezelfde plaats
terug, waarschijnlijk door eenige bijzondere lucht aangetrokken.

»Kolonel," riep de Boschjesman, »onze hond heeft iets in den neus;
het verstandige beest, hij is het wild op 't spoor, of liever onzen
geleerde, op wien wij jacht maken. Laat hem begaan, laat hem begaan!"

»Ja," hernam Murray, »hij is hem op 't spoor. Hoort dat kort
geblaf. Men zou zeggen dat hij in zich zelven praat, dat hij tracht
een plan te maken. Ik zou vijftig pond voor zulk een dier geven als
hij ons brengt op de plaats, waar Palander zich schuil houdt."

Mathieu Strux lette niet op de wijze waarop men over zijn landgenoot
sprak. Het voornaamste toch was om hem terug te vinden. Iedereen hield
zich dus gereed om den hond te volgen, zoodra deze zeker van den weg
was. Dit duurde niet lang, en na een helder geblaf, sprong hij over
een paar struiken en verdween in het dichte kreupelbosch. De paarden
konden hem in dit ondoordringbaar woud niet volgen. Kolonel Everest
en zijne makkers waren dus genoodzaakt het bosch om te trekken en zich
te laten leiden door het verwijderde geblaf van den hond. Zij voelden
zekere hoop bij zich levendig worden. Het was niet twijfelachtig of
het dier was den verdwaalden geleerde op het spoor, en als hij dit
niet bijster raakte zou hij zijn doel rechtstreeks bereiken. Slechts
ééne vraag deed zich voor: was Nikolaas Palander dood of levend?

Het was elf uren in den morgen. Gedurende een twintigtal minuten
liet zich het geblaf, waardoor de jagers zich lieten leiden, niet
meer hooren. Was het omdat de hond zoo ver af was, of was hij het
spoor bijster? De Boschjesman en John Murray, die vooruit gingen,
werden zeer ongerust. Zij wisten niet meer in welke richting zij
hunne makkers moesten geleiden, toen het geblaf op een halven
kilometer zuidwestwaarts zich weder deed hooren, maar thans buiten
het bosch. Aanstonds renden de flink aangespoorde paarden in die
richting voort.

In weinige oogenblikken was de troep op een zeer moerassig stuk gronds
aangekomen. Men hoorde den hond duidelijk, maar zag hem niet. De grond
toch was met riet van tien tot twaalf voet hoog begroeid, de ruiters
moesten afstijgen, en na hunne paarden aan een boom gebonden te hebben,
gingen zij op het geblaf van den hond door het riet voort. Weldra
waren zij er doorheen. Eene groote uitgestrektheid gronds met water
en waterplanten bedekt lag voor hen. Daar, waar de grond het laagst
was, strekte zich het bruinachtige water van een meertje uit, dat
een halven kilometer lang was. De hond stond stil op den moerassigen
oever van het meertje en blafte vreeselijk.

»Daar is hij! Daar is hij!" riep de Boschjesman.

Inderdaad, op het uiteinde van een soort van schiereilandje zat
Nikolaas Palander op driehonderd schreden afstands op een boomstam:
hij zag niets, hij hoorde niets, maar had een potlood in de hand,
een schrijfboekje op de knieën en was zonder twijfel bezig met de
eene of andere berekening!

Zijne makkers konden een kreet van afgrijzen niet inhouden. De
Russische geleerde namelijk werd op niet meer dan twintig schreden
afstands beloerd door eene troep krokodillen, die den kop uit het water
staken en wier nabijheid hij zelfs niet vermoedde. De vraatzuchtige
dieren naderden langzamerhand en konden hem in een oogwenk wegsleuren.

»We mogen ons wel haasten!" zeide de jager met zachte stem, »ik weet
niet waarom de krokodillen wachten om hem aan te vallen!"

»Ze wachten mogelijk tot hij wat bestorven is," kon John Murray
niet nalaten te zeggen, daarbij zinspelende op een feit dat door de
inlanders gewoonlijk wordt opgemerkt, namelijk dat deze dieren nooit
versch vleesch vreten.

De Boschjesman en Murray verzochten hunne makkers hen daar te wachten,
en gingen om het meertje heen, ten einde het smalle schiereiland
te bereiken dat hen bij Palander brengen zoude. Zij hadden nog geen
tweehonderd pas gedaan, toen de krokodillen het diepe water verlatende,
naar boven kwamen en recht op hunne prooi afgingen. De geleerde
merkte er niets van, zijne oogen waren op zijn boekje gevestigd en
hij schreef voortdurend nog cijfers op.

»Goed gemikt en bedaard, of hij is verloren!" fluisterde de jager
John Murray in het oor.

Toen gingen beiden op de knieën liggen, en op de meest nabij zijnde
dieren mikkende gaven zij vuur. Twee schoten knalden en twee monsters
stortten met verbrijzelden ruggegraat in het water terug, waarop de
geheele bende in een oogenblik onder water verdween.

Op het geluid van de schoten hief Nikolaas Palander eindelijk het
hoofd op. Hij herkende zijne makkers, en met zijn boekje in de hand
naar hen toeloopende riep hij:

»Ik heb het gevonden! ik heb het gevonden!"

»En wat hebt ge gevonden, mijnheer Palander?" vroeg John Murray.

»Eene fout van een decimaal in de 103e logarithme van de tafel van
James Wolston!"

Inderdaad, de waardige man had die fout gevonden! hij had eene
misrekening in eene logarithmentafel ontdekt! Hij had recht op eene
premie van honderd pond, die door den uitgever was uitgeloofd! En
sedert vier dagen, dat hij in die wildernissen dwaalde, had de beroemde
astronoom van de sterrewacht van Helsingfors daarmede zijn tijd zoek
gebracht! André Marie Ampère, de meest afgetrokken geleerde van de
wereld, zou het hem niet verbeterd hebben.







XII.

Een station naar den smaak van John Murray.


Eindelijk was dus de Russische rekenmeester teruggevonden. Toen
men hem vroeg hoe hij die vier dagen geleefd had, kon hij het niet
zeggen. Het was niet waarschijnlijk dat hij eenig bewustzijn had
gehad van de gevaren, die hij aldus liep. Toen men hem het geval met
de krokodillen vertelde wilde hij het niet gelooven, en hield het
voor eene aardigheid. Had hij honger gehad? Och neen. Hij had zich
met cijfers gevoed, en zóó goed dat hij daardoor eene fout in eene
logarithmentafel ondekt had.

In tegenwoordigheid van zijne ambtgenooten wilde Mathieu Strux
uit nationale eigenliefde Nikolaas Palander geene verwijten doen,
maar men behoeft er niet aan te twijfelen, of de Russische astronoom
kreeg onder vier oogen eene scherpe vermaning van zijn chef, met eene
uitnoodiging om zich in het vervolg niet meer door zijne logarithmen
van het rechte spoor te laten brengen.

Het werk werd onmiddellijk hervat; dit vorderde gedurende eenige dagen
vrij wel. Helder weder begunstigde de waarnemingen, zoowel bij het
meten der hoeken door de stations met elkander gevormd, als in het
bepalen der afstanden. Men voegde nieuwe driehoeken bij het reeds
opgemeten net, terwijl men de hoeken door talrijke waarnemingen zeer
nauwkeurig bepaalde.

Den 28sten Juni hadden de astronomen de basis van hun dertienden
driehoek gemeten. Volgens hunne berekening moest deze driehoek dat
gedeelte van den meridiaan bevatten, hetwelk zich van den tweeden tot
den derden graad uitstrekt. Om het werk ten einde te brengen, moest
men nog de twee aan de basis liggende hoeken meten door een station
als tophoek te zoeken. Nu deed zich eene natuurlijke moeielijkheid
voor. Het land was zoover het oog reikte met kreupelbosch bedekt,
en was niet geschikt om signalen te plaatsen. De van het zuiden naar
het noorden zich uitstrekkende vlakte, die sterk helde, maakte niet
het plaatsen maar het zien der seinpalen moeilijk.

Een enkel punt kon dienen om een lantaarn te plaatsen, maar op zeer
grooten afstand. Het was de top van een berg van 12 of 1300 voet
hoog, die zich op ongeveer 30 kilometers afstands in het noordwesten
verhief. Onder deze omstandigheden zouden dus de zijden van dien
driehoek langer dan 20.000 vademen geweest zijn, eene lengte, die soms
wel viervoudig genomen werd bij enkele geodesische opmetingen, maar
die de leden der Engelsch-Russische commissie nog niet bereikt had. [2]

Na rijp beraad besloten de astronomen eene electrieke lantaarn op
deze hoogte op te richten en halt te houden tot op het oogenblik dat
de seinpaal was opgesteld. Kolonel Everest, William Emery en Michel
Zorn werden met drie matrozen en twee Boschjesmannen onder geleide van
den gids aangewezen om zich naar het nieuwe station te begeven, ten
einde daar het licht op te steken, dat bij de nachtelijke opmetingen
dienen moest. De afstand was inderdaad al te groot, dan dat men het
wagen dorst om des daags met voldoende zekerheid waar te nemen.

De kleine bende vertrok met hare instrumenten en toestellen, die op
muilezels gepakt waren, en met den noodigen voorraad levensmiddelen in
den morgen van 28 Juni. Kolonel Everest rekende eerst den volgenden
morgen den voet van den berg te bereiken, en als de beklimming geene
moeilijkheid opleverde, zou de lantaarn toch op zijn vroegst in den
nacht van 29 of 30 Juni geplaatst kunnen worden. De waarnemers bleven
in het kamp, en moesten dus in de eerste 36 uren er niet aan denken
den schitterenden top van hun vijftienden driehoek te zien.

Gedurende de afwezigheid van kolonel Everest begaven Strux en
Palander zich aan hunne gewone werkzaamheden. John Murray en de
Boschjesman jaagden in den omtrek van de legerplaats en doodden eenige
antilopen, waarvan in zuidelijk Afrika zooveel verschillende soorten
bestaan. Tot de jachtavonturen van Murray behoorde ook het vangen
van eene giraffe, een schoon dier, dat in het noorden zeldzaam is,
doch in de zuidelijke vlakten dikwijls voorkomt. De giraffenjacht
wordt door kenners zeer geroemd. Murray en de Boschjesman ontmoetten
eene kudde van twintig stuks, die zeer schuw waren en die zij slechts
tot op 500 meters konden naderen. Evenwel dwaalde een wijfje van
de kudde af, dat de beide jagers besloten te vervolgen. Het dier
vluchtte slechts langzaam, en scheen zich te willen laten inhalen;
maar toen de paarden van de jagers naderbij gekomen waren, stak de
giraffe den staart in de lucht en vluchtte met de grootste snelheid;
zij moesten het meer dan twee kilometers ver vervolgen. Eindelijk
wierp Murray het dier met een kogel, die het in den schouder trof, ter
neder. Het was een prachtexemplaar van die soort van dieren, waarvan
de Romeinen zeiden, dat zij »den hals van een paard, de hoeven en
pooten van een os en den kop van een kameel hadden," en welker huid
rosachtig en wit gevlekt was. Dit zonderlinge dier mat niet minder
dan elf voet hoogte van de hoeven tot aan den top der kleine horens,
die met vel en haar bedekt zijn.

Den volgenden nacht namen de beide Russische sterrekundigen nauwkeurig
de hoogte op van eenige sterren, waardoor zij de breedte van hunne
legerplaats konden bepalen. De dag van 29 Juni ging zonder bijzondere
omstandigheden voorbij. Men wachtte den volgenden nacht met zeker
ongeduld af om den tophoek van den 15den driehoek te bepalen. De
nacht kwam; maan noch sterren waren te zien, maar het was droog;
er viel geen mist en het was dus uiterst gunstig weer om een ver
verwijderd punt waar te nemen.

Alle voorloopige maatregelen waren genomen, en de kijker, die den
geheelen dag op den bergtop gericht was geweest, moest spoedig de
electrieke lantaarns doen zien, wanneer men deze met het bloote oog
niet kon waarnemen; gedurende den ganschen nacht wisselden Strux,
Palander en Murray elkander voor den kijker af, maar de bergtop bleef
onzichtbaar en geen enkel lichtje schitterde op den top.

De waarnemers meenden dus dat de beklimming ernstige moeilijkheden
had opgeleverd, en dat de kolonel den top voor het einde van den dag
niet had kunnen bereiken. Zij stelden dus hunne waarneming tot den
volgenden nacht uit, en twijfelden er niet aan of de lantaarn zou
gedurende dien dag worden opgesteld. Doch wie schetst hunne verbazing
toen dienzelfden dag, 30 Juni, tegen twee uren des namiddags kolonel
Everest en zijne makkers, die men in het geheel niet terug verwacht
had, in de legerplaats verschenen. Murray snelde zijne ambtgenooten
te gemoet.

»Zijt u het kolonel?" riep hij.

»Ik zelf," was het antwoord.

»Is de berg dus onbeklimbaar?"

»Zeer gemakkelijk te bestijgen, integendeel," zeide de kolonel,
»maar hij wordt goed bewaakt, dat verzeker ik u. Ook komen wij
versterking halen."

»Wat, inboorlingen?"

»Jawel, inboorlingen op vier pooten en met zwarte manen, die reeds
een van onze paarden hebben opgepeuzeld."

In weinige woorden verhaalde de kolonel aan zijne ambtgenooten, dat
hij zijne reis tot aan den voet van den berg zeer gelukkig volbracht
had. Toen zag men dat de berg slechts aan den zuidwestkant langs een
lageren zijberg kon beklommen worden. Maar juist in den bergpas,
waardoor men heen moest, had zich eene troep leeuwen genesteld,
of eene kraal opgeslagen, zooals de gids het uitdrukte.

Te vergeefs beproefde de kolonel deze vreeselijke dieren te doen
verhuizen; niet genoegzaam van wapenen voorzien, moest hij terugtrekken
na een paard verloren te hebben, waarvan een prachtige leeuw met één
slag van zijn poot de ribben gebroken had.

Zulk een verhaal moest John Murray en den Boschjesman in vuur
zetten. Deze »leeuwenberg" moest veroverd worden, omdat dit voor
het voortzetten der geodesische waarnemingen volstrekt noodzakelijk
was. De gelegenheid om zich met deze geduchte dieren te meten was
te schoon om er geen gebruik van te maken, zoodat er oogenblikkelijk
tot den tocht werd besloten.

Al die Europeesche geleerden, Palander zelfs niet uitgezonderd,
wilden er deel aan nemen; maar het was noodig dat er eenigen in de
legerplaats bleven, om de hoeken die aan de basis van den nieuwen
driehoek gelegen waren, te meten. De kolonel, die begreep dat zijne
tegenwoordigheid noodig was om de waarnemingen na te gaan, schikte er
zich in om in gezelschap van de beide Russische sterrekundigen achter
te blijven. Gelukkig was er geen enkele beweegreden, om John Murray
terug te houden. Het troepje dat bestemd was om den toegang tot den
berg te vermeesteren, bestond uit Murray, William Emery en Michel Zorn,
aan wier verzoek men had moeten toegeven, verder uit den Boschjesman,
die zijne plaats niet gaarne aan een ander zou hebben afgestaan, en
eindelijk uit drie inboorlingen, wier moed en bedaardheid Mokum kende.

Na hunne ambtgenooten de hand gedrukt te hebben, verlieten de drie
Europeanen tegen vier uren des namiddags de legerplaats en drongen
in de richting van den berg in het kreupelhout door. Zij reden zoo
snel mogelijk voort en hadden 's avonds te 7 uren een afstand van 30
kilometers afgelegd.

Op twee kilometers van den berg aangekomen stegen zij af,
en maakten eene halte voor den nacht gereed. Er werd geen vuur
aangestoken, want Mokum wilde de aandacht der dieren, die hij bij
dag wenschte te bestrijden, niet wekken, noch een nachtelijken
aanval uitlokken. Gedurende dien nacht was het gebrul bijna
onophoudelijk hoorbaar. Als de duisternis gevallen is namelijk,
verlaten die verscheurende dieren gewoonlijk hunne holen om voedsel
te zoeken. Niemand van de jagers deed een oog toe, en de Boschjesman
maakte van die slapeloosheid gebruik, om hun enkele wenken te geven,
die des te gewichtiger waren, omdat hij uit ondervinding sprak.

»Mijne heeren," zeide hij op kalmen toon, »als de kolonel zich niet
vergist heeft, zullen wij morgen te doen hebben met een troep leeuwen
met zwarte manen. Die dieren behooren tot de meest verscheurende en
de gevaarlijkste soort. Wij moeten geducht oppassen; vooral raad ik
u aan den eersten aanval van die beesten te vermijden, die sprongen
kunnen nemen van zestien tot twintig schreden ver. Als die eerste
sprong mislukt, beproeven zij het zelden een tweede maal. Ik spreek
bij ondervinding. Daar zij bij het aanbreken van den dag hun hol weder
opzoeken, moeten wij ze dáár aanvallen. Maar zij zullen zich zeker
goed verdedigen. Ik voeg er bij dat de leeuwen 's morgens als zij
zich des nachts verzadigd hebben, minder wreed en misschien minder
stoutmoedig zijn; de maag speelt dus hierin eene rol. Wij moeten ook
letten op de streek waarin wij zijn, want in landen, waar de mensch
ze voortdurend vervolgt, zijn zij veel vreesachtiger. Maar hier in
een woest land zijn zij zeker zoo wild mogelijk. Ook beveel ik u
dringend aan, om wel uw afstand te berekenen vóór gij schiet. Laat
het dier naderen, schiet niet voor gij zeker van uw schot zijt, en
mikt op den schouder. Verder moeten wij onze paarden achterlaten,
want die dieren zijn schichtig als er leeuwen in de buurt zijn, en
brengen dus den ruiter in gevaar. Wij zullen ze te voet bestrijden,
en ik reken er op dat gij u daarbij koelbloedig gedragen zult."

De jagers hadden den Boschjesman stilzwijgend aangehoord; Mokum
was weder de geduldige jager geworden, want hij wist dat het eene
ernstige zaak gold. Wanneer toch de leeuw zich gewoonlijk nimmer op
iemand werpt, die voorbijgaat zonder hem te tergen, zoo bereikt zijne
woede integendeel haar hoogste toppunt als hij aangevallen wordt. Dan
is het een verschrikkelijk beest, dat van de natuur buigzaamheid om
te springen, kracht om te verbrijzelen en vreeselijke woede ontvangen
heeft. Ook beval de Boschjesman den Europeanen aan om vooral bedaard
te blijven, en in de eerste plaats aan John Murray, die zich door
zijne stoutmoedigheid nog wel eens liet medeslepen.

»Schiet een leeuw," zeide hij, »zooals gij een patrijs zoudt schieten,
even bedaard en kalm; daar is de geheele kunst in gelegen!"

En zóó is het ook; maar wie kan er voor instaan dat hij, die zulk
eene jacht niet gewoon is, kalm blijft tegenover een leeuw?

Om vier uren 's morgens verlieten de jagers hunne legerplaats, nadat
zij de paarden midden in het kreupelhout flink hadden vastgemaakt. Het
was nog niet eens helder dag; eenige rossige strepen waren door den
nevel aan de oosterkimmen zichtbaar; het was dus nog vrij donker.

De Boschjesman beval zijnen makkers aan, om hunne wapenen goed na
te zien. Murray en hij waren met achterladers gewapend, en hadden
slechts een patroon in den loop te steken en te zien of de haan goed
veerde. Michel Zorn en William Emery hadden buksen met getrokken
loop en moesten dus het kruit in het zundgat vernieuwen, omdat dit
's nachts vochtig kon geworden zijn. De drie inboorlingen hadden
bogen van aloëhout, waarmede zij zeer behendig omgingen. Reeds meer
dan één leeuw toch was onder hunne pijlen gevallen.

De zes jagers bleven dicht bij elkander en gingen naar den bergpas,
dien de twee jongelieden den vorigen dag verkend hadden. Zij spraken
geen woord en slopen tusschen de boomen door, evenals de roodhuiden
door hunne bosschen.

Weldra kwamen zij aan de engte, die den toegang tot den bergpas
gaf. Hier begon het nauwe pad, dat tusschen twee granietmuren door
den toegang tot de onderste helling van den berg verleende. Op dit
pad, ongeveer half weg, op eene plaats, die door eene aardstorting
wat breeder geworden was, bevond zich het hol waarin de leeuwen
zich schuil hielden. Nu nam de Boschjesman de volgende maatregelen:
Murray zou met hem en één der inboorlingen alleen vooruitgaan en zoo
stil mogelijk in den bergpas voortsluipen. Zóó hoopten zij bij het
hol te komen, en er de vreeselijke dieren uit te drijven, om ze naar
het lager gelegen gedeelte van den bergpas te jagen. Daar moesten de
twee jongelieden en de Boschjesmannen postvatten om de vluchtelingen
met pijlen en kogels te ontvangen.

De plaats was bijzonder geschikt voor deze wijze van handelen. Er
stond daar namelijk een reusachtige wilde vijgeboom, die boven al
het omringende kreupelhout uitstak, en welks talrijke takken eene
veilige zitplaats aanboden, die de leeuwen niet konden bereiken. Men
wist toch dat deze dieren niet evenals de tijgers de kunst kennen om
boomen te beklimmen. Als jagers op zulk eene hoogte zitten, kunnen
zij hunne sprongen gemakkelijk ontwijken, en ze onder zeer gunstige
omstandigheden doodschieten.

Het gevaarlijkste werk zou derhalve door Mokum, Murray en den
inboorling verricht worden. Op eene aanmerking van William Emery
daarover, antwoordde de jager dat het nu eenmaal niet anders kon en hij
drong er op aan dat men zijn plan niet zou wijzigen. De jongelieden
gaven daaraan dus gehoor. De dag begon nu aan te breken. De bergtop
werd evenals een fakkel door de zonnestralen verlicht. Nadat de
Boschjesman gezien had dat zijne vier makkers op de takken van den boom
zaten, gaf hij het teeken tot vertrek. Zij kropen weldra met hun drieën
langs een zonderling gekronkeld voetpad, dat zich aan de rechterzijde
van den bergtop bevond. De stoutmoedige jagers gingen op die wijze een
vijftig schreden voorwaarts; nu en dan hielden zij halt en bekeken
het nauwe voetpad, dat zij bestegen. De Boschjesman twijfelde er
niet aan of de leeuwen zouden na hunnen nachtelijken tocht in hun
hol teruggekomen zijn, hetzij om hunne prooi te verslinden, hetzij
om uit te rusten. Misschien zou men ze slapende kunnen overvallen en
er dus korte metten mede maken.

Een kwartier nadat zij den bergpas waren binnengegaan, stonden zij
voor het hol, op de plaats die hun door Michel Zorn was aangeduid;
daar hurkten zij op den grond neder en namen alles zeer nauwkeurig
op. Het was een vrij groot hol, waarvan zij op dat oogenblik de diepte
niet konden schatten. Overblijfselen van dieren, hoopen beenderen,
lagen voor den ingang. Men kon zich niet vergissen, het was het
verblijf der leeuwen, dat hun door den kolonel was beschreven. Maar
tegen de meening van Mokum scheen op dat oogenblik het hol verlaten
te zijn; de Boschjesman liet zich met het geweer in de hand tot vlak
bij het hol op den grond glijden, waarna hij op de knieën naar den
ingang kroop. Een enkele blik zoo snel mogelijk in het hol geworpen,
overtuigde hem dat het ledig was. Deze omstandigheid, waarop hij niet
rekende, deed hem oogenblikkelijk van plan veranderen. Hij riep zijne
beide makkers, die aanstonds naar hem toekwamen.

»Mijnheer Murray," zeide de jager, »ons wild is niet in zijn leger
terug gekomen, maar het zal weldra verschijnen. Ik geloof dat wij
het wijste doen met ons in het hol te verschansen. Met zulke kwanten
is het beter belegerden dan belegeraars te zijn, vooral wanneer de
vesting hulpbenden dicht bij de poorten heeft. Wat denkt u er van?"

»Ik ben van uw gevoelen, Boschjesman," antwoordde John Murray. »Ik
sta onder uwe bevelen en gehoorzaam u."

Mokum, Murray en de inboorling drongen in het hol door. Het was eene
diepe grot, waarin de grond bezaaid was met beenderen en bloedige
stukken vleesch. Na zich vergewist te hebben dat zij volkomen ledig
was, haastten de jagers zich om den ingang te versperren door middel
van groote steenen, die zij niet zonder moeite naar den ingang rolden
en op elkander stapelden. De openingen tusschen de steenen werden
volgestopt met drooge takken en planten, waarmede de grond in den
bergpas geheel bedekt was.

Deze arbeid vorderde slechts eenige minuten, want de ingang der
grot was betrekkelijk nauw. Daarna plaatsten de jagers zich voor
de schietgaten hunner versperring en wachtten de dingen, die komen
zouden. Zij behoefden niet lang te wachten. Tegen kwartier over vijven
verscheen een leeuw met twee leeuwinnen op honderd pas van het hol. Het
waren groote dieren. De leeuw, die zijne zwarte manen schudde en den
grond met den geduchten staart zweepte, had eene geheele antilope
tusschen de tanden, die hij, evenals een kat eene muis zou gedaan
hebben, heen en weer schudde. Het groote stuk wild scheen hem geene
vracht te zijn, en hoewel hij zulk een gewicht in den bek droeg,
bewoog hij den kop met het grootste gemak. De twee leeuwinnen, wier
huid geelachtig was, sprongen om hem heen.

Murray moest later zelf bekennen dat hij zijn hart hevig voelde
kloppen. Hij spalkte de oogen wijd open, rimpelde zijn voorhoofd en
voelde eene soort van zenuwachtige vrees, gemengd met verwondering en
angst; dit duurde evenwel niet lang en hij werd zich zelven spoedig
weer meester. Wat zijne twee makkers betreft, zij waren even bedaard
als altijd.

De leeuw en de leeuwinnen hadden het gevaar begrepen; toen zij
zagen dat hun hol versperd was, bleven zij staan; zij waren er geen
zestig pas meer van daan. Het mannetje liet een hevig gebrul hooren
en wierp zich, door de beide leeuwinnen gevolgd, in het kreupelbosch
rechts, een weinig beneden de plaats waar de jagers het eerst hadden
halt gehouden. Men zag die vreeselijke dieren met hunne gele huid,
gespitste ooren en schitterende oogen zeer duidelijk door de takken.

»Daar zijn de patrijzen," fluisterde Murray den Boschjesman in het oor,
»dat is voor ieder man één."

»Neen," antwoordde Mokum zacht, »het nest is niet voltallig en onze
schoten zouden de andere verschrikken.--Boschjesman, zijt gij op dien
afstand zeker van uw pijlschot?"

»Jawel, Mokum," antwoordde de inlander.

»Welnu, dan op de rechter zijde van het mannetje, en schiet hem door
het hart!"

De Boschjesman spande zijn boog en mikte zeer nauwkeurig door de
takken. De pijl vloog al fluitende weg, een gebrul weerklonk, de
leeuw deed een sprong, en viel op dertig schreden afstands van het
hol neder. Dáár bleef hij zonder beweging liggen, en men kon zijne
scherpe tanden zien, die wit tegen de bebloede lippen afstaken.

»Goed gedaan, Boschjesman!" zeide de jager.

Op dat oogenblik kwamen de leeuwinnen uit het struikgewas te voorschijn
en wierpen zich op het lichaam van den leeuw. Op haar vervaarlijk
gebrul kwamen twee andere leeuwen, waarvan één een oud mannetje met
gele klauwen, gevolgd door eene derde leeuwin, den bergpas binnen. Door
de verschrikkelijke woede, waarin zij verkeerden, rezen hunne manen
te berge, waardoor zij een reusachtig voorkomen kregen. Zij schenen
wel tweemaal zoo groot te zijn als gewoonlijk. Zij sprongen vooruit
en lieten een ongeloofelijk sterk gebrul hooren.

»Nu de geweren," riep de Boschjesman, »wij moeten ze in de vlucht
schieten, omdat zij niet willen stilstaan!"

Twee schoten knalden. Een van de leeuwen, door een ontplofbaren kogel
van den Boschjesman in de zijde geraakt, viel als door den bliksem
getroffen neder; de andere leeuw, waarop Murray gemikt had, sprong met
verbrijzelden poot naar de versperring. De woedende leeuwinnen volgden
hem. De vreeselijke dieren wilden de grot met geweld binnen dringen,
en zouden daar zeker in slagen, als geen kogel het hen belette.

De drie jagers weken achter in het hol terug. De geweren werden haastig
weder geladen. Met één of twee gelukkige schoten konden de dieren
misschien vallen, toen eene onvoorziene omstandigheid de drie jagers
in een vreeselijken toestand bracht. Een dikke rook vulde plotseling
het hol; een brandende prop in de drooge takken gevallen, had deze
aangestoken. Weldra sloegen de vlammen, door den wind aangewakkerd, er
uit, en vormden tusschen menschen en dieren een hinderpaal; de leeuwen
weken, doch de jagers konden niet meer in hunne schuilplaats blijven,
zonder gevaar te loopen binnen weinige oogenblikken te stikken. Het
was een vreeselijke toestand; er was geen tijd om te aarzelen.

»Naar buiten, naar buiten!" riep de Boschjesman, die reeds half
gestikt was.

Spoedig werden de takken met de geweerkolven weggestooten, de steenen
weggerold, en de drie jagers sprongen midden door de dikke rookwolken
heen uit het hol.

De inboorling en Murray hadden nauwelijks tijd om tot hunne zinnen
te komen, toen zij beiden reeds voor den grond geworpen waren, de
Afrikaan door een stoot met den kop, de Engelschman door een slag met
den staart van eene der ongekwetste leeuwinnen. De Boschjesman had een
stoot tegen de borst gekregen en bleef zonder beweging liggen. Murray
meende dat hij een been gebroken had en viel op de knieën. Maar op
het oogenblik dat het dier weder op hem toe sprong, werd het door
een kogel van Mokum getroffen.

Op dit oogenblik verschenen Michel Zorn, William Emery en de beide
inlanders aan den ingang van den bergpas en kwamen juist van pas om
aan den strijd deel te nemen. Twee leeuwen en eene leeuwin waren door
de kogels en de pijlen gevallen, maar de anderen, twee leeuwinnen en
de leeuw, wiens poot door het schot van John Murray verbrijzeld was,
waren nog te vreezen. Doch de met zekere hand aangelegde buksen
deden op dat oogenblik dienst. Een tweede leeuwin viel door twee
kogels in den kop en in de ribben getroffen. De gewonde leeuw en de
derde leeuwin namen toen een vervaarlijken sprong over de hoofden
der jongelieden heen en verdwenen bij eene bocht van den bergpas,
voor de laatste maal nog door een paar kogels en pijlen begroet.

Murray hief een zegekreet aan: de leeuwen waren overwonnen; vier
lijken lagen op den grond.

Men drong zich om Murray heen; door zijne vrienden geholpen kon hij
weer opstaan; gelukkig was zijn been niet gebroken. Ook de inlander,
die voor den grond geworpen was, kwam na eenige oogenblikken weer
bij, daar hij door den verschrikkelijken stoot slechts verdoofd
was. Een uur later kwam de kleine bende weder in het kreupelbosch,
waar de paarden vastgebonden stonden, zonder de beide vluchtelingen
te hebben teruggezien.

»Welnu!" vroeg Mokum toen aan Murray, »is uwe Edelheid nu voldaan
over onze Afrikaansche patrijzen?"

»Verrukt," antwoordde de Engelschman, terwijl hij zijn gekneusd been
wreef, »verrukt! Maar wat hebben ze een staart, waarde Boschjesman,
wat een staart!"







XIII.

Door het vuur.


Ondertusschen wachtten de kolonel en zijne vrienden in het kamp
met zeer natuurlijk ongeduld het gevolg van den strijd onder aan
den berg af. Als de jagers slaagden moest het lichtpunt 's nachts
te zien zijn. Men begrijpt hoe ongerust de geleerden dien dag
doorbrachten. Hunne instrumenten waren gereed; zij hadden ze op den
bergtop gericht, zoodat zij den flauwsten schijn zelfs zouden kunnen
waarnemen.

Maar zou het licht zich vertoonen?

De kolonel en Mathieu Strux namen geen enkel oogenblik rust. Nikolaas
Palander alleen was altijd in gedachten verdiept, en vergat door zijne
berekeningen dat zijne makkers een gevaar dreigde. Men beschuldige
hem niet van aangeboren zelfzucht. Men kon van hem zeggen wat van
den wiskunstenaar Bouvard beweerd werd: »Hij zal slechts ophouden
met rekenen, als hij ophoudt te leven, terwijl Nikolaas Palander
misschien zal ophouden te leven, zoodra hij ophoudt met rekenen!"

Men moet evenwel erkennen dat de beide Engelsche en Russische
geleerden in hunne onrust evenzeer dachten aan het volbrengen van hun
geodesischen arbeid als aan het gevaar, dat hunne vrienden liepen. Zij
zelven zouden dit gevaar ook getrotseerd hebben, daar zij niet vergaten
dat zij ook tot de strijdvoerende wetenschap behoorden. Maar zij waren
al te zeer bezig met het resultaat van hun onderzoek. Een natuurlijke
hinderpaal die niet kon overwonnen worden, kon hun werk toch doen
staken of ten minste vertragen. Men kan zich dus licht voorstellen in
welk een angst de beide sterrekundigen gedurende dien oneindig langen
dag verkeerden. Eindelijk viel de duisternis. De kolonel en Mathieu
Strux, die elk een half uur lang zouden waarnemen, gingen beurt om
beurt voor den kijker zitten. Te midden der duisternis spraken zij
geen woord en wisselden elkander met de grootste nauwgezetheid af. Het
was een wedstrijd wie hunner het eerst het zoo ongeduldig verwachte
teeken zien zou.

Uren verliepen; het was reeds over middernacht, niets was nog op den
donkeren bergtop verschenen. Eindelijk stond kolonel Everest kwartier
voor drieën bedaard op, en zeide alleen: »het signaal!"

Het toeval had hem begunstigd tot groote spijt van zijn Russischen
ambtgenoot, die zelf het verschijnen van den lantaarn moest
bevestigen. Maar Mathieu Strux hield zich in en zeide geen woord. Men
bepaalde toen het punt met de meest angstvallige voorzorgen, en na
dikwijls herhaalde waarnemingen werd de gemeten hoek bevonden 73° 58'
42'' 413. Men ziet dat de hoek tot op duizendste deelen van seconden
gemeten was en dus zoo goed als met eene volstrekte juistheid.

Den volgenden morgen, 2 Juli, werd het kamp bij het aanbreken van
den dag opgebroken. Kolonel Everest wilde zijne makkers zoo spoedig
mogelijk weder opzoeken. Hij haastte zich om te weten of de verovering
van den berg niet al te duur gekocht was. Onder het geleide van den
gids begaven de wagens zich op weg, en om twaalf uren 's middags waren
al de leden der wetenschappelijke commissie weder bij elkander. Al
de bijzonderheden van het gevecht tegen de leeuwen werden uitvoerig
verhaald en het ontbrak den overwinnaars daarbij niet aan welgemeende
gelukwenschen.

Dien morgen hadden Murray, Zorn en Emery boven van den berg den
hoeksafstand van een nieuw station gemeten, dat eenige kilometers
westwaarts van den meridiaan gelegen was. De arbeid kon dus zonder
oponthoud worden voortgezet. Nadat de astronomen de hoogte van eenige
sterren bepaald hadden, berekenden zij de breedte van den bergtop,
waaruit Palander de gevolgtrekking maakte dat men door de laatste
driehoeksmetingen een tweede gedeelte van den meridiaan van ten naaste
bij één graad had opgemeten. Door middel van vijftien driehoeken
hadden zij dus in het geheel twee graden van de basis afgemeten.

Het werk werd onmiddellijk voortgezet; het werd onder vrij goede
omstandigheden verricht, en men hoopte dat geen enkele natuurlijke
hinderpaal de voltooiing van het geheel in den weg zou staan. Gedurende
vijf weken begunstigde de hemel de waarnemingen. De eenigszins
heuvelachtige grond was bijzonder geschikt voor het plaatsen van
seinpalen; onder toezicht van den Boschjesman werden de legerplaatsen
geregeld in orde gebracht. Het ontbrak hun niet aan levensmiddelen;
de jagers van de karavaan voorzagen, met John Murray aan het hoofd,
haar dagelijks van wild. De eerzame Engelschman telde zelfs de
verscheidenheid van antilopen of buffels niet meer, die onder zijne
kogels vielen. Alles ging naar wensch. De gezondheidstoestand was
voldoende; het water was nog overvloedig voorhanden; eindelijk scheen
de oneenigheid tusschen den kolonel en Mathieu Strux te bedaren,
tot groot genoegen hunner makkers. Elkeen toonde den grootsten ijver,
en men kon den goeden uitslag der onderneming reeds voorspellen, toen
eene plaatselijke moeilijkheid voor het oogenblik de waarnemingen
hinderde, en den nationalen naijver weder aanwakkerde.

Het was de 11de Augustus. Sedert den vorigen dag trok de karavaan door
eene boschrijke streek, waar bosschen en kreupelhout mijlen achtereen
elkander afwisselden. Dien morgen hielden de wagens halt voor eene
ontzaglijke massa hooge boomen, die zich, zoover de gezichteinder
reikte, uitstrekte. Niets was indrukwekkender van dit groene gordijn,
dat zich honderd voeten boven den grond verhief. Geene beschrijving
zou een juist denkbeeld kunnen geven dan de schoone boomen, waaruit
een Afrikaansch bosch bestaat. Dáár vermengen zich de heerlijkste
geuren van allerlei soort van boomen, van den gounda, den mosokoso,
den moukomdou, welks hout voor den scheepsbouw zeer gezocht is,
van hoogstammige ebbenboomen met geheel zwarte schors, van den
ijzerhoutboom, van den buchnera met zijne oranjekleurige bloemen,
van eene soort boomen met witachtigen stam en purperkleurige,
onbeschrijfelijk schoone bladeren, van duizenden pokhoutboomen waarvan
sommige tot zelfs vijftien voet in omtrek hadden. Uit dit geweldige
woud steeg een indrukwekkend en grootsch geluid op, dat aan de branding
op eene zandige kust denken deed. Het was het geruisch van den wind
in de bladerenmassa dat zich in dit reuzenwoud hooren deed.

Op eene vraag van kolonel Everest, antwoordde de jager, dat dit het
woud van Rovouma was.

»Hoe breed is het van het oosten naar het westen?"

»Vijfenveertig kilometers."

»En van het noorden naar het zuiden?"

»Ongeveer tien kilometers."

»En hoe zullen wij door die dichte boommassa heenkomen?"

»Wij kunnen er niet door," antwoordde Mokum. »Er is geen begaanbaar
voetpad; slechts één middel blijft ons over, namelijk om aan de oost-
of westzijde om het bosch heen te trekken."

Toen de aanvoerders zulke juiste antwoorden van den Boschjesman
gehoord hadden, waren zij zeer verlegen. Het was duidelijk dat men geen
seinpalen in dit groote en uitgestrekte bosch zetten kon. Er omheen
trekken, dat is te zeggen, twintig tot vijfentwintig kilometers aan
de eene of andere zijde van den meridiaan afwijken, was den arbeid
ontzaglijk vermeerderen, en misschien een tiental driehoeken meer
meten dan noodig was.

Er bestond dus eene wezenlijke moeilijkheid, een natuurlijke
hinderpaal. De vraag was van belang en moeielijk op te lossen. Zoodra
de legerplaats was opgeslagen onder de schaduw van prachtige
boomgroepen, die op een halven kilometer van het bosch afstonden, werd
er door de astronomen raad belegd om eene beslissing te nemen. De vraag
om door dit ontzaglijke bosch heen de meting te vervolgen verviel als
van zelf. Het was duidelijk dat men onder zulke omstandigheden niet
werken kon. Het voorstel bleef nu over om rechts of links om het bosch
heen te trekken, daar de afwijking aan beide zijden ongeveer dezelfde
was, want de meridiaan liep ongeveer midden door het bosch heen.

De leden der Engelsch-Russische commissie besloten dus om dien
onoverkomelijken hinderpaal heen te trekken. [3] Het kwam er niet op
aan of dat oost- of westwaarts zou zijn; doch nu ontstond er juist
over dit nietsbeduidende punt een hevige twist tusschen den kolonel
en Mathieu Strux. De twee tegenstanders, die zich reeds eenigen
tijd hadden ingehouden, gaven lucht aan hunne oude vijandschap, die
eensklaps uitbarstte, en eindigde in eene ernstige oneenigheid. Te
vergeefs traden hunne ambtgenooten tusschen beiden. De beide
aanvoerders wilden naar niets hooren. De Engelschman wilde rechts,
omdat dan de tocht gaan zou dicht langs den door Livingstone gevolgden
weg bij diens eerste reis naar den waterval der Zambese, en dit was
eene goede reden, want deze landstreek kon, als meer bekend en bezocht,
zekere voordeelen opleveren. Wat den Rus betreft, hij wilde links, doch
klaarblijkelijk alléén om den kolonel in het vaarwater te zitten. Als
deze links had willen trekken zou de Rus zeker rechts zijn gegaan.

De twist liep zeer hoog en men voorzag reeds het oogenblik dat de
leden der commissie zich in twee partijen zouden verdeelen.

Michel Zorn en William Emery, John Murray en Nikolaas Palander konden
er niets aan doen; zij gingen dus heen en lieten de beide aanvoerders
twisten. Zij waren zoo stijfhoofdig, dat men het ergste kon verwachten,
zelfs dat de arbeid, welke hier bleef steken, door middel van twee
rijen scheeve driehoeken zou worden voortgezet. De dag ging voorbij
zonder eenige toenadering tusschen de beide tegenovergestelde
meeningen.

Den volgenden dag, 12 Augustus, voorzag Murray dat de stijfhoofdige
astronomen het nog niet eens zouden worden, en ging dus den Boschjesman
opzoeken om hem voor te stellen in den omtrek te gaan jagen. In dien
tijd zouden de beide geleerden elkander mogelijk verstaan. In allen
gevalle was een stuk versch wildbraad niet te verwerpen.

Mokum, die altijd gereed was, floot zijn hond Top, en de beide
jagers, die het kreupelbosch en den rand van het woud afliepen,
dwaalden pratende en jagende eenige kilometers van de legerplaats
af. Het was natuurlijk dat het gesprek liep over de gebeurtenis,
die het voortzetten van den geodesischen arbeid belette.

»Ik stel me voor," zeide de Boschjesman, »dat we wel eenigen tijd aan
den rand van dit bosch van Rovouma gelegerd zullen blijven. Onze beide
aanvoerders zullen elkander niet gemakkelijk iets toegeven. Neem me
niet kwalijk als ik ze vergelijk bij halsstarrige ossen, waarvan de een
rechts en de ander links trekt, zoodat de wagen niet meer kan loopen."

»Het is een noodlottige omstandigheid," antwoordde Murray, »en
ik vrees dat deze stijfhoofdigheid een geheele scheiding na zich
sleept. Als het belang van de wetenschap er niet mede gemoeid was,
zou die vijandschap tusschen twee sterrekundigen mij vrij koel laten,
waarde Mokum. De wildrijke bosschen van Afrika kunnen mij afleiding
genoeg bezorgen, en zoolang die beide heeren het oneens zijn, zal ik
met het geweer op schouder het jachtveld afloopen."

»Maar denkt u dat zij het op dit punt eens zullen worden? Ik voor
mij hoop het niet, en zooals ik reeds zeide, ons oponthoud kan hier
tot in het oneindige verlengd worden."

»Ik vrees het, Mokum," antwoordde Murray. »Onze beide aanvoerders
hebben ongelukkig genoeg twist over eene niets beteekenende zaak,
die men wetenschappelijk niet kan oplossen. Zij hebben beiden gelijk
en beiden ongelijk. Kolonel Everest heeft bepaald verklaard, dat hij
niet zou toegeven. Mathieu Strux heeft gezworen dat hij zich tegen
de aanmatiging van den kolonel verzetten zou, en de beide geleerden,
die zich waarschijnlijk op een wetenschappelijk bewijs zouden gewonnen
gegeven, zullen er nimmer toe gebracht kunnen worden om toe te geven
in een geschilpunt, waarmede hunne eigenliefde gemoeid is. Het is
in het belang van ons werk waarlijk te betreuren dat onze meridiaan
juist door het bosch loopt!"

»De duivel hale die bosschen!" antwoordde de Boschjesman, »als er van
zulk werk sprake is. Maar wat drommel kan het die geleerden schelen om
de lengte of breedte van de aarde te meten? Zullen ze zooveel wijzer
zijn als ze dit met voeten en duimen hebben uitgerekend? Ik voor mij,
mijnheer, weet liever al die dingen niet! Ik geloof liever dat de bol,
dien ik bewoon, oneindig groot is, en ik houd het er voor, dat men
de aarde verkleint als men er de juiste afmetingen van kent! Neen,
mijnheer, al leef ik honderd jaar dan nog zou ik nimmer aan het nut
van uw werk geloof slaan!"

Murray kon niet nalaten te glimlachen. Dit punt was dikwijls tusschen
den jager en hem besproken; de onbeschaafde natuurmensch, die vrij
door bosschen en over vlakten ronddwaalde en onversaagd de wilde
dieren aanviel, kon natuurlijk het wetenschappelijke belang niet
begrijpen dat er in eene driehoeksmeting gelegen was. Soms had Murray
hem hiervan trachten te overtuigen, maar de Boschjesman antwoordde
hem met bewijsgronden uit eene wezenlijke natuurlijke wijsbegeerte
geput en met een soort van wilde welsprekendheid voorgedragen, welke
Murray, die half geleerde en half jager was, zeer op prijs stelde.

Zoo voortkeuvelende, vervolgden de beide jagers in de vlakte het kleine
wild, zooals hazen, een nieuw soort van knaagdieren, onder den naam van
»graphycerus elegans" bekend, enkele schel schreeuwende regenvogels,
en vluchten patrijzen met bruine, gele en zwarte vederen. Maar
vreemd genoeg, Murray alleen hield de eer van de jacht op; de
Boschjesman schoot weinig; zijn geest scheen geheel en al te worden
bezig gehouden door die oneenigheid tusschen de beide sterrekundigen,
die het goed slagen van de onderneming noodzakelijk in de waagschaal
stellen moest. De omstandigheid van dat bosch hinderde hem zeker meer
dan Murray; hoe verscheiden het wild ook was, toch vestigde hij er
ter nauwernood de aandacht op; dat was een ernstig teeken bij zulk
een jager.

Inderdaad speelde een aanvankelijk zeer vaag denkbeeld den Boschjesman
door het hoofd, doch langzamerhand nam dat denkbeeld meer bepaalde
vormen in zijne hersens aan. Murray hoorde hem in zich zelven praten,
vragen en antwoorden. Hij zag hem met het geweer in rust, zonder
te letten op het loopend en vliegend wild om hem heen; hij stond
onbeweeglijk en scheen even afgetrokken als Nikolaas Palander,
wanneer deze naar eene fout in eene logarithmentafel zocht. Maar
Murray eerbiedigde deze overdenkingen, en wilde zijn makker in deze
zwaarwichtige overpeinzingen niet storen.

Twee of driemalen kwam Mokum op dien dag naar Murray toe en vroeg hem:
»Dus meent mijnheer, dat de kolonel en mijnheer Strux het niet eens
zullen worden?"

Op deze vraag antwoordde Murray onveranderlijk dat het hem moeilijk
toescheen hen te verzoenen, en dat eene scheiding tusschen Russen en
Engelschen te vreezen stond.

Toen zij 's avonds nog op eenige mijlen van de legerplaats verwijderd
waren, deed Mokum voor de laatste maal dezelfde vraag, en kreeg
hetzelfde antwoord, maar toen voegde hij er bij:

»Welnu, wees dan maar gerust, want ik heb het middel gevonden om aan
de beide geleerden hun zin te geven."

»Zoo... dappere jager?" antwoordde Murray vrij verbaasd.

»Ja, ik herhaal het u, mijnheer. Vóór morgen zullen de kolonel en
mijnheer Strux geen reden meer hebben om twist te zoeken, als de wind
maar gunstig is."

»Wat wilt ge daarmede zeggen, Mokum?"

»Ik weet wat ik zeg, mijnheer!"

»Welnu, doe het Mokum, dan zult ge u verdienstelijk hebben gemaakt
jegens het geheele geleerde Europa, en zal uw naam in de jaarboeken
der wetenschap worden opgeteekend."

»Veel eer voor mij," antwoordde de Boschjesman, en voegde er vol van
gedachten aan zijn voornemen geen woord meer bij.

Murray eerbiedigde dat stilzwijgen en vroeg den Boschjesman niets
meer. Maar hij kon inderdaad niet raden waardoor zijn makker die
beide koppige heeren meende te kunnen verzoenen, nu zij op zulk eene
bespottelijke wijze het welslagen der onderneming in de waagschaal
stelden.

's Avonds ongeveer vijf uren kwamen de jagers in de legerplaats
terug. De zaak was nog niets gevorderd, en de oneenigheid tusschen
den Rus en den Engelschman was nog verergerd. De dikwijls herhaalde
tusschenkomst van Michel Zorn en William Emery had tot niets
geleid. Persoonlijkheden waren tusschen de beide tegenstanders
verscheidene malen gewisseld; betreurenswaardige beleedigingen
van weerszijden hadden alle toenadering onmogelijk gemaakt. Men
begon zelfs te vreezen dat de reeds hooger geloopen twist met eene
uitdaging zou eindigen. De toekomst van de triangulatie was dus tot
op zekere hoogte in gevaar, indien niet ieder van de beide geleerden
haar alléén en voor eigen verantwoordelijkheid voortzette. Maar in
dit geval zou er eene onmiddellijke scheiding gevolgd zijn, en dit
vooruitzicht bedroefde dikwijls de beide jongelingen, die elkander
genegen en door wederzijdsche vriendschap zoo nauw verbonden waren.

Murray begreep wat er in hen omging. Hij raadde de oorzaak van
hunne treurigheid. Misschien had hij ze kunnen geruststellen door
hun de woorden van den Boschjesman over te brengen, doch, hoeveel
vertrouwen hij ook in den laatste stelde, wilde hij toch zijne jonge
vrienden niet met iets zeer onzekers verblijden en daarom besloot
hij tot den volgenden dag op het volbrengen der belofte van den
Boschjesman te wachten. Deze veranderde dien avond niets in zijne
gewone bezigheden. Hij plaatste de wachten om de legerplaats zooals
hij gewoon was, hij liet het oog gaan over de plaatsing der wagens,
en nam alle maatregelen, die noodzakelijk waren voor de zekerheid
der karavaan.

Murray meende dat de jager zijne belofte vergeten had. Voor dat hij ter
ruste ging, wilde hij den kolonel ten minste polsen ten opzichte van
den Russischen astronoom. Kolonel Everest was onverzettelijk en stond
op zijne rechten, waarbij hij nog verzekerde, dat als Mathieu Strux
niet toegaf, de Engelschen zich van de Russen zouden scheiden, omdat
»er zaken zijn, die men zelfs van een ambtgenoot niet kan verdragen."

Daarop ging Murray zeer ongerust naar bed, en sliep weldra in,
vermoeid als hij was door de jacht van dien dag.

Tegen elf uren werd hij plotseling wakker; er heerschte eene ongewone
beweging onder de inboorlingen, zij liepen her- en derwaarts in de
legerplaats. Murray stond aanstonds op en vond al zijne reisgezellen
reeds op de been.

Het bosch stond in brand.

Welk een tooneel! In den donkeren nacht met den somberen horizon tot
achtergrond, scheen zich een vlammengordijn hemelhoog te verheffen. In
een oogwenk had de brand zich over eene breedte van verscheidene
kilometers uitgestrekt. Murray zag Mokum aan, die onbeweeglijk naast
hem stond. Maar Mokum beantwoordde zijn blik niet; Murray had hem
begrepen; het vuur zou den geleerden door dit eeuwenoude woud een
weg banen.

De wind woei uit het zuiden en begunstigde de plannen van den
Boschjesman. De luchtstroom blies in het woud alsof het met een
blaasbalg geschiedde, wakkerde den brand aan en verzadigde den vuurpoel
met zuurstof. Hij deed de vlammen stijgen, rukte brandende takken en
stukken gloeiend verkoold hout af, en joeg die in de verder afstaande
boomen, die daardoor aanstonds in brand werden gestoken. Het vuur
breidde zich uit en drong meer en meer het woud in; eene gloeiende
hitte deed zich tot in de legerplaats gevoelen. Het doode hout, dat
onder het sombere bladergewelf lag opgestapeld, knapte; te midden
der vlammen flikkerden dikwijls plotseling heldere vuurzuilen op en
verspreidden een schitterend licht. Dit waren harsachtige boomen,
die als fakkels brandden. Daardoor hoorde men nu en dan als een
verwijderd gelederenvuur, een duidelijk knappen en kraken, naarmate
van de soort van boomen, die werden aangetast, dan weder een geknal
alsof er bommen barstten, wanneer oude stammen van ijzerhout in den
brand vlogen. De hemel weerkaatste dezen reusachtigen brand. Vuurroode
wolken schenen vuur gevat te hebben alsof de brand zelfs naar den
hemel was overgeslagen. Zwermen van vonken schitterden als sterren
tegen het sombere gewelf te midden van dikke rookwolken.

Daartusschen hoorde men van alle kanten het huilen, schreeuwen
en brullen van dieren; schaduwen schoten voorbij, verschrikte
beesten, die naar alle zijden heensnelden, groote sombere spoken
wier vreeselijk gebrul verraadde tot welke soort de vluchtelingen
behoorden. Eene ontzettende vrees had hyena's, buffels, leeuwen en
olifanten aangegrepen, en joeg ze naar de uiterste grenzen van den
donkeren gezichteinder.

De brand duurde den geheelen nacht, en den volgenden dag en nacht
voort. En toen de morgen van 14 Augustus aanbrak, was een groot
gedeelte van het bosch door het vuur verteerd en maakte het over
eene breedte van verscheidene kilometers begaanbaar. De weg voor den
meridiaan was gebaand en ditmaal was de toekomst voor de triangulatie
door de stoutmoedige daad van den jager Mokum gered.







XIV.

Eene oorlogsverklaring.


Het werk werd denzelfden dag hervat. Elk voorwendsel tot oneenigheid
was verdwenen. Kolonel Everest en Mathieu Strux vergaven het elkander
niet, maar hervatten te zamen de geodesische opmetingen.

Aan de linkerzijde van de groote opening die het vuur gebaand
had, verhief zich op den afstand van ongeveer vijf kilometers een
heuveltje. De top daarvan kon als station dienen, en als toppunt van
een nieuwen driehoek genomen worden. De hoek, dien deze heuvel met het
laatste station vormde werd derhalve gemeten en den volgenden morgen
trok de geheele karavaan door het afgebrande woud vooruit. Het was een
met houtskool bedekte weg; de grond was nog warm; hier en daar rookte
hij nog, en verhief zich een zwoele luchtstroom. Op menige plaats
lagen verkoolde overblijfsels van dieren, die in hun leger overvallen
waren, en aan de woedende vlammen niet hadden kunnen ontkomen. Zwarte
rookkolommen, die op sommige plaatsen nog in de hoogte kronkelden,
wezen de plaats aan waar zulke lijken lagen. Misschien zelfs was de
brand nog niet gebluscht en kon hij door den hevigen wind op nieuw
uitbarsten, en het geheele woud verslinden.

Daarom verhaastte de wetenschappelijke commissie haren tocht. Wanneer
de karavaan door het vuur ingesloten was geworden, zou zij verloren
zijn geweest. Zij haastte zich dus om het tooneel van verwoesting te
ontvluchten, terwijl de boomen aan weerszijden nog brandden. Mokum
vuurde dus de wagenmenners aan, en tegen het midden van den dag was er
eene legerplaats opgeslagen aan den voet van het heuveltje, dat door
den nonius reeds waargenomen was. De rotsmassa, die op den top van den
heuvel stond, was als 't ware door menschenhanden daar geplaatst. Zij
geleek op een dolmen, eene verzameling van druïdensteenen, die een
oudheidkenner met verbazing hier zou begroet hebben. Een ontzaglijk
groote hoekige zandsteen stak boven allen uit, en stond boven op dit
gedenkteeken, dat veel weg had van een Afrikaansch altaar.

De jonge sterrekundigen en John Murray wilden dit zonderlinge
gedenkteeken bezoeken. Langs een der hellingen beklommen zij den top
in gezelschap van den Boschjesman. De bezoekers waren geen twintig
schreden meer van den dolmen af toen een man, die tot nog toe achter
een der opstaande steenen verborgen had gestaan, een oogenblik te
voorschijn kwam; daarop liet hij zich als een bal van den heuvel af
rollen en verdween snel in een dicht kreupelbosch, dat door het vuur
gespaard was gebleven.

De Boschjesman zag dien man slechts één oogenblik, maar dat oogenblik
was genoeg om hem te herkennen.

»Een Makololo!" riep hij, en rende den vluchteling na. John Murray,
door zijne jagersnatuur medegesleept, volgde zijn vriend. Beiden
doorkruisten het bosch zonder den inboorling te vinden. Deze was in
het woud gevlucht, waarvan hij alle paden scheen te kennen, en de
beste speurhond had hem hier niet terug kunnen vinden.

Zoodra kolonel Everest van het geval hoorde, liet hij den Boschjesman
bij zich komen en ondervroeg hem. »Wie was die inlander? Wat deed
hij daar? Waarom had Mokum den vluchteling vervolgd?"

»Het is een Makololo, kolonel," antwoordde Mokum, »een inboorling
uit het noorden, die evenals zijne stamverwanten steeds langs de
oevers van de Zambese zwerft. Het is niet alleen een vijand van alle
Boschjesmannen, maar een geduchte plunderaar van alle reizigers,
die zich in de binnenlanden van zuidelijk Afrika wagen. Deze man
bespiedde ons, en we zullen misschien reden hebben om ons te beklagen,
dat we ons niet van hem hebben kunnen meester maken."

»Maar Boschjesman," hernam de kolonel, »wat hebben we van een
dievenbende te vreezen? Zijn we niet talrijk genoeg om haar weerstand
te bieden?"

»Op dit oogenblik, ja," hervatte de Boschjesman, »maar deze
plunderzieke stammen vindt men menigvuldiger in het noorden, en daar
is het moeilijk om hun te ontsnappen. Indien deze Makololo een spion
is, waaraan ik niet twijfel, dan zal hij niet in gebreke blijven met
eenige honderden plunderaars ons den weg te versperren, en in dat
geval, kolonel, geef ik geen oortje voor al uwe driehoeken."

Kolonel Everest was zeer teleurgesteld door deze ontmoeting. Hij
wist dat de Boschjesman er de man niet naar was om het gevaar
te overdrijven, en dat men wel op zijne aanmerkingen letten
mocht. Het oogmerk van den inboorling kon niet anders dan achterdocht
wekken. Zijne plotselinge verschijning en zijne onmiddellijk daarop
gevolgde vlucht bewezen dat hij op heeterdaad als spion betrapt
was. Het scheen dus niet onmogelijk dat de tegenwoordigheid van de
Engelsch-Russische commissie aan de noordelijker wonende stammen
spoedig bekend zou worden gemaakt. In allen gevalle was de kwaal
zonder geneesmiddel. Men besloot alleen om met meer omzichtigheid
vooruit te gaan en zette intusschen de triangulatie voort.

Den 17den Augustus had men een derden graad van den meridiaan
gemeten. De breedte werd goed opgenomen, en daardoor verkreeg men
met groote juistheid de plaatsbepaling. De astronomen hadden drie
graden van den boog opgemeten, en daartoe van het uiterste punt van
de zuidelijke basis af tweeëntwintig driehoeken noodig gehad.

Toen men de plaats op de kaart had nagegaan, bemerkte men dat het
dorp Kolobeng slechts een honderdtal kilometers ten noordoosten van
den meridiaan gelegen was. De astronomen raadpleegden met elkander en
besloten om in dit dorp eenige dagen rust te nemen, omdat zij daar
zeker eenige tijding uit Europa zouden krijgen. Sedert ongeveer
zes maanden hadden zij de oevers van de Oranjerivier verlaten,
en ronddwalende in de Zuid-Afrikaansche wildernissen, waren zij
verstoken van de gemeenschap met de beschaafde wereld. Te Kolobeng,
een vrij aanzienlijk dorp en een hoofdstation van zendelingen,
zouden zij mogelijk den verbroken band met de Europeesche beschaving
wederom kunnen aanknoopen. Op deze plaats zou de karavaan ook van hare
vermoeienis kunnen uitrusten en den voorraad gedeeltelijk vernieuwen.

De groote onbeweegbare steen, die als baken bij de laatste opmeting
gediend had, werd beschouwd als het eindstation van dit eerste deel
der geodesische opname. Van dit vaststaande baken uit moesten de
volgende waarnemingen weder beginnen. De breedte der plaats werd
daarom nauwkeurig bepaald. Nadat de kolonel van dit merkteeken de
zekere plaats had aangewezen, gaf hij het teeken tot vertrekken,
en de geheele karavaan richtte zich naar Kolobeng.

Den 22sten Augustus kwamen de Europeanen na een reis zonder eenig
bijzonder voorval bij dat dorp aan; het was slechts eene verzameling
van inlandsche hutten, waarboven de woning der zendelingen uitstak. Dit
dorp, dat op enkele kaarten ook Litoubarouba genoemd wordt, heette
eertijds Lepelolé. Daar vestigde zich in 1843 Livingstone gedurende
verscheidene maanden en maakte zich gemeenzaam met de gewoonten der
Betschuanen, die in dit gedeelte van zuidelijk Afrika meer onder den
naam van Bakoninen bekend zijn.

De zendelingen ontvingen de leden der wetenschappelijke commissie
zeer gastvrij. Zij stelden alle voortbrengselen van het land ter
hunner beschikking. Dáár stond ook nog het huis van Livingstone,
zooals het was toen de jager Baldring het bezocht, dat is te zeggen
geplunderd en vervallen, want de Boeren hadden het bij hun inval van
1852 niet ontzien.

Zoodra de astronomen in het huis der zendelingen gehuisvest waren,
vroegen zij naar tijdingen uit Europa. Men kon aan hun verlangen
niet voldoen. Sedert zes maanden was geen bode bij de zendelingen
aangekomen; doch men wachtte binnen weinige dagen een inlander met
dagbladen en brieven, daar men voor korten tijd dezen aan de oevers
van de boven-Zambese meende gezien te hebben. Volgens de meening der
zendelingen kon die bode niet langer dan een week meer uitblijven. Het
was juist de tijd dien de astronomen besteden wilden om uit te rusten,
en deze week brachten zij dan ook in een dolce far niente door,
terwijl Nikolaas Palander onderwijl zijne berekeningen nog eens nazag.

Wat den ongezelligen Strux aangaat, deze zocht het gezelschap zijner
Engelsche ambtgenooten nimmer op, en bleef alléén. William Emery
en Michel Zorn gebruikten hun tijd om wandelingen in den omtrek van
Kolobeng te maken. De innigste vriendschap hield hen verbonden, en
zij geloofden niet dat eenige gebeurtenis ooit deze genegenheid kon
doen verdwijnen, die op eene hartelijke overeenstemming van hoofd en
hart gegrond was.

Den 30sten Augustus kwam de zoo ongeduldig verwachte bode. Het was
een inboorling van Kilmiane, eene stad aan een der monden van de
Zambese. Een koopvaarder van het eiland Mauritius, die handel dreef
in gom en ivoor, had in de eerste dagen van Juli het anker op dit
gedeelte van de oostkust geworpen, en de pakketten overgebracht,
waarmede hij zich voor de zendelingen van Kolobeng belast had. De
medegebrachte brieven en dagbladen waren dus meer dan drie maanden
oud, want de inlander had niet minder dan vier weken besteed om den
loop van de Zambese stroomopwaarts te volgen.

Dien dag gebeurde er iets, dat in al zijne bijzonderheden moet worden
medegedeeld, daar de gevolgen er van de toekomst der wetenschappelijke
zending ernstig bedreigden.

Zoodra de bode was aangekomen, gaf het hoofd der zendelingen aan den
kolonel een paar Europeesche nieuwsbladen. Het waren meerendeels
nommers van de Times, de Daily News en het Journal des Débats. De
daarin vervatte tijdingen hadden in deze omstandigheden een bijzonder
belang, zooals men uit het volgende kan beoordeelen.

De leden der commissie waren in de voornaamste kamer van het
zendelingenhuis vereenigd. Nadat de kolonel een pak dagbladen had
losgemaakt, nam hij een nommer van de Daily News van 13 Mei 1854,
ten einde dit aan zijne ambtgenooten voor te lezen.

Maar nauwelijks had hij den titel van het eerste artikel gelezen,
of zijn gelaat veranderde plotseling, zijn voorhoofd rimpelde zich,
en de hand die het blad vasthield beefde van ontroering. Na eenige
oogenblikken was kolonel Everest zich zelven weder meester, en hernam
hij zijne gewone kalmte. Toen stond John Murray op en vroeg hem:
»Wat hebt u uit dat blad vernomen, kolonel?"

»Ernstige tijdingen, mijne heeren," was het antwoord, »zeer ernstige,
die ik u zal mededeelen."

De kolonel had het blad nog altijd in de hand. Zijne ambtgenooten
hielden het oog op hem gevestigd en konden zich in zijne houding niet
vergissen; zij wachtten dus met ongeduld dat hij het woord zou nemen.

De kolonel stond op; tot aller verbazing maar vooral van hem die
het voorwerp was van hetgeen er volgde, ging hij naar Mathieu Strux,
en zeide:

»Voordat ik de tijdingen mededeel, die dit blad bevat, wenschte ik
u eene opmerking te maken, mijnheer!"

»Ik ben gereed u aan te hooren," antwoordde de Rus.

Toen sprak de kolonel op ernstigen toon:

»Tot op dit oogenblik, mijnheer Strux, heeft eene meer persoonlijke
dan wel wetenschappelijke ijverzucht ons van elkander gescheiden, en
onze samenwerking bemoeilijkt bij den arbeid, dien we ten algemeenen
nutte ondernomen hadden. Ik geloof dezen staat van zaken alléén te
moeten toeschrijven aan de omstandigheid dat wij beiden aan het hoofd
der onderneming stonden. Deze toestand riep tusschen ons voortdurende
ijverzucht in het leven. Bij elke onderneming, van welken aard ook,
moet er slechts één hoofd zijn. Zijt gij dit niet met mij eens?"

Mathieu Strux boog het hoofd ten teeken van toestemming.

»Ten gevolge van nieuwe omstandigheden," hervatte de kolonel, »zal die
voor ons beiden zoo moeilijke toestand ophouden, mijnheer. Maar laat
me u vooraf zeggen, dat ik voor u hooge achting koester, eene achting,
die u verdient door de plaats, die u in de geleerde wereld inneemt. Ik
verzoek u dus wel te willen gelooven, dat ik innig leedwezen gevoel
over al hetgeen er tusschen ons is voorgevallen."

De kolonel sprak deze woorden met groote waardigheid, en zelfs met
zonderlingen trots uit. Men gevoelde dat er in deze vrijwillige, en zoo
edel uitgedrukte verontschuldiging geene vernedering stak. Noch Mathieu
Strux, noch zijne ambtgenooten begrepen waar de kolonel heen wilde;
zij konden niet raden waarom hij zóó handelde. Misschien zelfs was de
Russische astronoom, die dezelfde redenen niet had om zóó te spreken,
minder genegen om zijn persoonlijken wrok prijs te geven. Evenwel
bedwong hij zijn tegenzin en antwoordde in deze woorden:

»Kolonel, ik denk als u dat die ijverzucht, waarvan ik de oorzaak
niet wil opsporen, den wetenschappelijken arbeid, waarmede wij belast
zijn, in geenen deele moet benadeelen. Ik gevoel voor u de achting,
die uwe talenten verdienen, en zooveel het in mijne macht staat zal ik
voortaan zorgen dat mijne persoonlijke gevoelens in onze betrekkingen
op den achtergrond staan. Doch u hebt gesproken van veranderingen,
die de omstandigheden in onzen toestand zullen te weeg brengen;
ik begrijp niet wat...."

»U zult me begrijpen, mijnheer Strux," zeide de kolonel op een toon,
die niet vrij was van droefgeestigheid. »Maar geef mij eerst de hand."

Mathieu Strux stak hem die niet zonder eene lichte aarzeling toe.

De twee geleerden gaven elkander de hand en spraken geen woord.

»Eindelijk!" riep John Murray, »nu zijt ge vrienden!"

»Neen mijnheer!" antwoordde de kolonel, terwijl hij de hand van den
Russischen astronoom losliet, »voortaan zijn we vijanden! vijanden,
gescheiden door een afgrond! vijanden, die elkander niet meer mogen
ontmoeten, zelfs op wetenschappelijk gebied!"

En zich toen naar zijne ambtgenooten wendende, voegde hij er
bij: »Mijne heeren, er is tusschen Engeland en Rusland een oorlog
uitgebroken. Ziet hier de Engelsche, Russische en Fransche bladen,
die ons dit mededeelen!"

Inderdaad was op dat oogenblik de oorlog van 1854 begonnen. De
Engelschen streden verbonden met Franschen en Turken voor
Sebastopol. Het Oostersche vraagstuk werd in de Zwarte Zee met het
kanon behandeld.

De laatste woorden van kolonel Everest hadden de uitwerking van
een bliksemstraal. De indruk daardoor op Engelschen en Russen te
weeg gebracht, was zeer hevig. Zij waren plotseling opgestaan. Die
enkele woorden: »de oorlog is verklaard!" waren genoeg; het waren
geen reisgezellen, geen ambtgenooten, geen geleerden meer, die zich
vereenigd hadden tot een zelfde wetenschappelijk doel, maar het waren
vijanden, die elkander reeds met den blik maten; zooveel invloed
heeft de strijd tusschen twee natiën op het hart der menschen!

Een onwillekeurige beweging had de Europeanen van elkander
verwijderd. Zelfs Nikolaas Palander ondervond den algemeenen
indruk. Emery en Zorn waren misschien de eenigen, die elkander met meer
droefgeestigheid dan vijandschap aankeken, en het betreurden, dat zij
elkander voor de mededeeling van kolonel Everest nog niet eene laatste
maal de hand hadden gedrukt. Er werd geen woord gesproken. Na een
groet te hebben gewisseld, gingen de Russen en de Engelschen uit een.

Deze nieuwe toestand, deze scheiding tusschen beide partijen zou
het voortzetten van den geodesischen arbeid veel moeilijker maken,
maar dien niet afbreken. Elk der beide partijen wilde, in het
belang van haar vaderland, het begonnen werk vervolgen. Echter
moesten nu de metingen langs twee verschillende meridianen worden
voortgezet. In een onderhoud tusschen de heeren Strux en Everest
werden deze bijzonderheden geregeld. Het lot besliste dat de Russen de
metingen langs den reeds begonnen meridiaan zouden voortzetten. Wat
de Engelschen aangaat, deze beschouwden het gemeenschappelijke werk
afgeloopen, en moesten nu zestig of tachtig kilometers meer westwaarts
een anderen boog kiezen, dien zij door eene reeks driehoeken met
den eersten boog in verbinding moesten stellen, daarna zouden zij
onder die omstandigheden hunne triangulatie tot aan den twintigsten
parallel voortzetten.

Al die punten werden tusschen de beide heeren geregeld, en men moet
zeggen dat dit zonder een onvertogen woord geschiedde. Hun persoonlijke
naijver deed onder voor hunne nationale eerzucht. Strux en de kolonel
wisselden geen verkeerd woord en hielden zich binnen de striktste
grenzen van welvoeglijkheid.

Wat de karavaan aangaat, daaromtrent werd beslist dat zij in tweeën
zou worden gedeeld, en elke afdeeling haar materieel zou behouden. Het
lot wees aan de Russen de stoomboot toe, omdat deze natuurlijk niet
kon verdeeld worden.

De Boschjesman, die zeer aan de Engelschen en vooral aan John Murray
gehecht was, behield de leiding der Engelsche karavaan. De gids,
insgelijks een zeer schrander man, werd aan het hoofd der Russische
karavaan geplaatst. Elke afdeeling hield hare instrumenten, evenals
een der dubbel bijgehouden registers, waarin de uitkomsten der metingen
tot nog toe waren ingeschreven.

Den 31sten Augustus scheidden de leden der vroegere internationale
commissie van elkander. De Engelschen gingen het eerst op weg om
hunnen nieuwen meridiaan in overeenstemming te brengen met het
laatste station. Zij verlieten Kolobeng om acht uren 's morgens,
na de zendelingen voor hunne gastvrijheid bedankt te hebben.

En indien een der zendelingen een oogenblik voor het vertrek der
Engelschen, in de kamer van Michel Zorn gekomen was, zou hij daar
William Emery gevonden hebben, die zijn vroegeren vriend, van wien
hij nu door den wil van Hunne Majesteiten de koningin en den tsaar
gescheiden was, de hand drukte!







XV.

Één graad meer.


De scheiding was volbracht. De astronomen, die den arbeid voortzetten,
zouden meer werk krijgen, doch de meting zelve moest er niet
onder lijden. Men zou den nieuwen meridiaan met dezelfde juistheid,
dezelfde nauwkeurigheid meten en de waarnemingen zouden met evenveel
zorg geschieden. Alleen zouden de drie Engelsche geleerden het werk
onder elkander deelen en daardoor, hoewel zij het moeielijker hadden,
niet minder spoedig vorderen; maar het waren er geen menschen naar
om zich te ontzien. Wat de Russen van hun kant zouden doen, wilden
zij op den nieuwen meridiaan volbrengen. De nationale eigenliefde zou
hen, zoo noodig, in deze langdurige en moeilijke taak steunen. Drie
waarnemers moesten nu het werk voor zes verrichten. Daaruit ontsproot
de noodzakelijkheid om alle gedachten en alle oogenblikken aan de
onderneming te wijden. Het was dus noodzakelijk voor William Emery om
zich minder aan zijne droomerijen over te geven; en voor John Murray
om niet meer zoo druk met het geweer in de hand de fauna van Afrika
te bestudeeren.

Aanstonds werd er een nieuw programma opgemaakt, dat aan elk der drie
astronomen een gedeelte van het werk toewees. Murray en de kolonel
belastten zich met de hoogte- en geodesische metingen. William Emery
moest Palander als rekenaar vervangen. Het spreekt van zelf dat de
keuze der stations, het plaatsen der bakens in gemeenschappelijk
overleg werd besproken, en dat men niet behoefde te vreezen dat er
eenig misverstand tusschen de geleerden ontstaan zou. De dappere
Mokum bleef, zooals vroeger, de jager en de gids van de karavaan. De
zes Engelsche matrozen, die de helft der bemanning van de Queen and
Tzar hadden uitgemaakt, waren hunne aanvoerders natuurlijk gevolgd,
en al was nu de stoomboot ter beschikking van de Russen gebleven,
zoo was toch de caoutchouc-boot voldoende om over gewone rivieren
heen te komen. De wagens waren verdeeld naarmate van den voorraad,
dien zij bevatten. Voor de voeding en zelfs voor het gemak van de
beide karavanen was dus gezorgd. De inlanders, die onder bestuur van
den Boschjesman het geleide hadden gevormd, waren ook in twee gelijke
groepen verdeeld, niet zonder door hunne houding te hebben doen zien
dat deze scheiding hun mishaagde. Misschien hadden zij gelijk met
het oog op de algemeene veiligheid. Deze Boschjesmannen zagen zich
ver van de hun bekende oorden, ver van de weiden en rivieren, in
welker nabijheid zij leefden, naar eene noordelijke streek gevoerd,
door zwervende stammen bewoond, die ongelukkig genoeg vijandig
gezind waren jegens de meer zuidelijk wonende Afrikanen! en onder
deze omstandigheden meenden zij mogelijk, dat het niet goed was om
hunne krachten te verdeelen. Maar toch hadden zij door tusschenkomst
van den Boschjesman en den gids er in toegestemd dat de karavaan
zou gescheiden worden, terwijl hun beloofd was (en dit was een der
overredingsmiddelen, waarvoor zij zich het meest gevoelig hadden
getoond), dat de beide deelen der commissie betrekkelijk in elkanders
nabijheid en in dezelfde landstreek hun arbeid zouden voortzetten.

Toen de troep van kolonel Everest den 31sten Augustus Kolobeng verliet,
richtte deze zich naar den dolmen, die bij de laatste waarnemingen als
baken had gediend. Men trok dus het afgebrande woud weder binnen en
kwam bij den heuvel. Den 2den September werd de arbeid hervat. Een
groote driehoek, welks toppunt links een opgesteld baken op een
heuveltje was, liet den waarnemers toe zich onmiddellijk tien of twaalf
kilometers westwaarts van den vroegeren meridiaan te verplaatsen.

Zes dagen later, den 8sten September, was de reeks hulpdriehoeken
gereed, en koos kolonel Everest in overleg met zijne ambtgenooten,
na de kaarten te hebben in orde gebracht, den nieuwen meridiaanboog,
die door verdere metingen tot aan den twintigsten zuiderparallel
moest berekend worden. Deze meridiaan lag een graad westelijk van
den eersten. Het was de drieëntwintigste oostelijk van Greenwich. De
Engelschen zouden dus op niet meer dan twintig uren gaans van de Russen
werken, doch deze afstand was groot genoeg om hunne driehoeken niet
met elkander in aanraking te doen komen. Onder deze omstandigheden
was het onwaarschijnlijk dat de beide gezelschappen elkander bij
hunne opmetingen zouden ontmoeten, en dus ook onwaarschijnlijk dat
de keuze van een baken de oorzaak van een twist of misschien van eene
betreurenswaardige ontmoeting zou zijn.

De landstreek, door welke de Engelsche astronomen gedurende de maand
September heentrokken, was vruchtbaar en heuvelachtig, doch weinig
bevolkt. De tocht van de karavaan werd er dus door begunstigd. Het weer
was fraai en zeer helder, zonder mist en zonder wolken. De waarnemingen
werden met het grootste gemak gedaan. Weinig groote bosschen, wijd
uit elkander staand kreupelhout, uitgestrekte weiden, hier en daar
met heuveltjes, die geschikt waren om er 's nachts of daags bakens
op te plaatsen, en goed werkende instrumenten. Het was tevens eene
streek, wonderwel voorzien van allerlei natuurvoortbrengselen. De
meeste bloemen lokten door hare aangename geuren zwermen bijen,
en voornamelijk eene soort, niet ongelijk aan de Europeesche, die
in spleten van rotsen of van boomstammen eene witte, zeer vloeibare
en lekkere honig vervaardigen. Soms waagden zich 's nachts eenige
groote dieren in den omtrek van de legerplaats; het waren giraffen,
verschillende soorten van antilopen, enkele verscheurende dieren
als hyena's, en ook neushoorns of olifanten. Maar John Murray wilde
zich niet meer van zijn werk laten aftrekken. Hij hanteerde nu den
astronomischen kijker en niet meer het jachtgeweer.

Onder deze omstandigheden vervulden Mokum en eenige inlanders het ambt
van spijsverzorgers, maar men kan gerust aannemen, dat het knallen van
hunne geweerschoten het hart van den heer Murray kloppen deed. Onder
de schoten van den Boschjesman vielen twee of drie groote buffels, die
van den snuit tot den staart vier meters lang en op de schoft gemeten
twee meters hoog zijn. Hun zwarte huid had een blauwen weerschijn; het
waren groote dieren met kort ineengedrongen en krachtige ledematen;
een kleine kop, woeste oogen en zware zwarte horens. Het was een
heerlijke voorraad van versch vleesch, waardoor het gewone voedsel
van de karavaan eens eenige wijziging onderging.

De inlanders bereidden dit vleesch, evenals de in Noord-Amerika wonende
Indianen, op eene eigenaardige wijze, zoodat zij het onbepaalden
tijd konden bewaren. De Europeanen volgden met belangstelling deze
bewerking, waarvoor zij eerst eenigen tegenzin toonden. Nadat het
buffelvleesch in smalle en in de zon gedroogde repen gesneden was, werd
het in een gelooid vel gedaan en daarna met knuppels zoolang geslagen,
dat het in bijna ondeelbare stukjes verdeeld werd. Het was dan niets
meer dan poeder van vleesch; dit fijn verdeeld poeder werd in lederen
zakken gepropt en dan met kokend vet van hetzelfde dier bevochtigd. Bij
dit eenigszins ongelachtige vet voegden de Afrikaansche koks fijn
merg en eenige bessen, waarvan het suikergehalte zich oogenschijnlijk
niet best verdroeg met de stikstof houdende bestanddeelen van het
vleesch. Daarna werd dit mengsel fijn gewreven en zoo gekneed dat
het koud geworden een koek vormde, die zoo hard als steen was. Dan
was de schotel gereed.

Mokum verzocht de astronomen dit mengsel te proeven. De Europeanen
gaven gehoor aan de uitnoodiging van den jager, die van dit nationale
gerecht bijzonder veel hield. De Engelschen vonden de eerste beten
onaangenaam, maar weldra waren zij gewend aan den smaak van dezen
Afrikaanschen podding en vonden dien toen zeer lekker. Het was
inderdaad een zeer versterkend voedsel, dat zeer geschikt was voor
de behoefte van eene karavaan, die door een onbekend land trok, en
dikwijls gebrek aan versch voedsel hebben kon; een krachtig voedsel,
dat gemakkelijk vervoerbaar, bijna nimmer aan bederf onderhevig was,
en in een klein volumen eene groote hoeveelheid voedende bestanddeelen
bevatte. Dank zij de behendigheid van den jager, bedroeg de voorraad
van dit voedsel weldra eenige honderden ponden, zoodat voor de
behoeften in de toekomst was gezorgd.

Zóó gingen de dagen voorbij. Soms werden ook de nachten tot het doen
van waarnemingen besteed. Emery dacht altijd aan zijn vriend Zorn,
en betreurde de noodlottige omstandigheden, die eensklaps de banden
der innigste vriendschap verscheurd hadden. Ja, hij miste Michel
Zorn, en zijn hart, altijd zoo vol van indrukken, die deze groote en
woeste natuur in hem opwekten, kon zich nu niet meer uitstorten. Hij
verdiepte zich dan in zijne berekeningen, en wierp zich in de
cijfers met de volharding van een Palander; zoo gingen dan de uren
sneller voorbij. Wat den kolonel aangaat, deze bleef dezelfde man,
met hetzelfde koele karakter, die slechts in geestdrift geraakte voor
zijne triangulaties. John Murray betreurde openhartig zijne halve
vrijheid van vroeger, maar wachtte zich wel zich daarover te beklagen.

Evenwel wilde het geluk dat hij zich van tijd tot tijd kon schadeloos
stellen. Al had hij geen tijd meer om het bosch af te jagen, en de
wilde dieren in den omtrek te vervolgen, zoo namen deze beesten soms
de moeite om naar hem toe te komen, en trachtten dan zijne waarnemingen
te verhinderen. In dat geval waren de jager en de geleerde één persoon;
Murray was dan tot zelfverdediging gewettigd. Zoo had hij onder anderen
den 12den September eene ernstige ontmoeting met een rhinoceros,
die hem, zooals men zien zal, vrij duur te staan kwam.

Sedert eenigen tijd dwaalde dit dier ter zijde van de karavaan
rond. Het was een verbazend groote chucuroo, welken naam de
Boschjesmannen aan dat dikhuidige dier geven. Het was veertien voet
lang en zes hoog, en aan de zwarte en minder rimpelige huid dan die
van zijne Aziatische natuurgenooten, had de Boschjesman het als een
zeer gevaarlijk dier herkend. De zwarte soorten toch zijn veel vlugger
en meer geneigd om aan te vallen dan de witte, en zij randen dikwerf,
zonder daartoe getart te worden, menschen en dieren aan.

Dien dag was Murray met Mokum uitgegaan om op zes kilometers afstands
van het station eene hoogte te gaan opnemen waarop de kolonel
plan had een baken te zetten. Uit zeker voorgevoel had hij zijn
buks en geen eenvoudig jachtgeweer medegenomen. Hoewel de bedoelde
rhinoceros sedert twee dagen niet bespeurd was, wilde Murray niet
ongewapend door een onbekend land trekken. Mokum en zijne makkers
hadden meermalen vruchteloos op dit dier jacht gemaakt en het was
mogelijk dat het beest zijn oogmerk had opgegeven. De Engelschman had
zich niet te beklagen dat hij zoo voorzichtig gehandeld had. Zonder
ongeval hadden zijn makker en hij de hoogte bereikt, en waren op
den hoogsten top geklommen toen aan den voet van den heuvel, en aan
den rand van een laag en dicht kreupelbosch de chucuroo plotseling
verscheen. Nooit nog had Murray hem zoo dicht bij gezien. Het was
inderdaad een ontzettend groot dier; zijne kleine oogen glinsterden;
de rechte eenigszins achterwaarts gebogen horens, die bijna even lang,
namelijk twee voet waren en stevig achter elkander op den grooten
beenachtigen neus stonden, vormden een geducht wapen. De Boschjesman
zag het eerst dat het dier op een halven kilometer afstands onder een
boschje van mastikboomen nederlag. »Mijnheer!" zeide hij aanstonds,
»het geluk begunstigt u; daar is de chucuroo."

»De rhinoceros!" riep Murray, wiens oogen in vuur geraakten.

»Ja, mijnheer," antwoordde de jager; »het is, zooals u ziet,
een prachtig dier, dat zeer genegen schijnt om ons den pas af te
snijden. Ik weet niet waarom het beest zóó op ons gebeten schijnt,
want het is een plantetend dier; maar het is nu eenmaal dáár, onder
dat boschje, en dus moeten wij het verdrijven."

»Kan hij bij ons komen?" vroeg Murray.

»Neen, mijnheer," antwoordde de Boschjesman. »De helling is te steil
voor zijne korte ineengedrongen leden; hij zal ons dus opwachten."

»Wel nu, laat hij wachten," antwoordde de Engelschman, »en wanneer wij
dit station goed hebben opgenomen, zullen wij dien lastigen buurman
wel wegkrijgen."

Murray en Mokum hervatten dus hunne even afgebroken opname; zij
verkenden zorgvuldig den heuveltop en kozen de plaats om een baken te
zetten. Andere vrij belangrijke, doch meer in het noordwesten gelegen
heuvels waren zeer geschikt tot het opmeten van een nieuwen driehoek.

Toen dit werk was afgeloopen, wendde Murray zich tot den Boschjesman,
en zeide: »Als ge maar wilt, Mokum."

»Ik ben tot uwe bevelen, mijnheer."

»Wacht de rhinoceros ons nog altijd?"

»Altijd."

»Laat ons dan naar beneden gaan, en hoe sterk het dier ook zijn moge,
zoo zal een kogel uit mijn buks het wel tot reden brengen."

»Een kogel!" riep de Boschjesman, »u weet niet wat een chucuroo
is. Die dieren zijn taai, en nimmer heeft men nog een rhinoceros door
een eersten kogel zien vallen, hoe goed de jager ook mikte."

»Kom!" zeide Murray, »omdat men geen puntkogels gebruikte!"

»Puntig of rond," antwoordde Mokum, »uwe eerste kogels zullen zulk
een dier niet vellen."

»Welnu, dappere Mokum," hernam de Engelschman, die in zijn eer als
jager werd aangetast, »ik zal u eens toonen wat Europeesche wapens
vermogen, omdat ge daaraan twijfelt!"

Dit zeggende laadde Murray zijne buks, en was gereed om vuur te geven,
zoodra de afstand daarvoor klein genoeg was.

»Een woord nog, mijnheer!" zeide de Boschjesman, die een weinig
geraakt was, en zijn makker met een wenk tegenhield, »zoudt u met
mij willen wedden?"

»Waarom niet, brave jager?" antwoordde de Engelschman.

»Ik ben niet rijk," hernam Mokum, »maar ik zou gaarne een pond sterling
tegen den eersten kogel zetten."

»Goed!" hervatte Murray aanstonds. »Ik betaal u een pond als de
rhinoceros niet door mijn eersten kogel valt."

»Meent u het?" vroeg de Boschjesman.

»Zeker."

De twee jagers daalden den steilen kant van den heuvel af, en
waren weldra op slechts vijf honderd voet van den rhinoceros, die
onbeweeglijk liggen bleef. Het dier was dus zoo gunstig mogelijk voor
den jager geplaatst, en hij kon op zijn gemak mikken. De eerzame
Engelschman meende zulk een gemakkelijk spel te hebben, dat hij op
het oogenblik dat hij zou schieten, den Boschjesman zijne weddingschap
wilde doen terugtrekken, waarom hij zeide:

»Meent gij het nog altijd?"

»Zeker!" antwoordde Mokum bedaard.

De rhinoceros lag zoo onbeweeglijk als eene schijf. Murray kon
dus de plaats kiezen waar hij hem wilde raken om hem in eens dood
te schieten. Hij besloot het dier in den snuit te treffen, en daar
zijne eer als jager er mede gemoeid was, mikte hij zeer nauwkeurig,
hierin nog geholpen door de juistheid van zijn wapen. Een schot
knalde; maar de kogel in plaats van in het vleesch door te dringen,
vloog tegen den horen van den rhinoceros en verbrijzelde daarvan de
punt. Het dier scheen den schok zelfs niet te gevoelen.

»Dit schot geldt niet," zeide de Boschjesman, »u hebt het vleesch
niet getroffen."

»Wel zeker!" antwoordde Murray, een weinig geraakt. »Het schot geldt
wel, Boschjesman. Ik heb een pond verloren, maar ik wil het wel gelijk
of dubbel doen."

»Zooals u wilt, mijnheer, maar u zult het verliezen."

»Dat zullen wij eens zien!"

De buks werd met zorg geladen, en Murray mikte op de zijde van het
dier; een tweede schot knalde, maar de kogel trof de plaats waar de
huid uit laagsgewijze elkaar bedekkende hoornachtige schilden bestaat
en viel op den grond, niettegenstaande de groote kracht, waarmede hij
er tegen aankwam. De rhinoceros maakte eene beweging en ging eenige
schreden verder.

»Twee pond!" zeide Mokum.

»Durft gij?" vroeg Murray.

»Gaarne."

Ditmaal riep Murray, die een weinig kwaad begon te worden, al zijne
koelbloedigheid te hulp, en mikte op het voorhoofd van het dier. De
kogel trof de bedoelde plek, maar sloeg terug, alsof hij tegen een
ijzeren plaat was aangekomen.

»Vier pond!" zeide de Boschjesman bedaard.

»En nog vier!" riep Murray woedend.

Ditmaal drong de kogel in de zijde van het dier, dat een vreeselijken
sprong deed; maar in plaats van dood te vallen, wierp het zich met
onbeschrijfelijke woede op de struiken en begon ze te vernielen.

»Ik geloof dat hij zich nog een weinig beweegt, mijnheer!" zeide de
jager kalm.

Murray was zich zelven geen meester meer. Zijne koelbloedigheid
had hem geheel begeven. Hij waagde de acht pond, die hij aan den
Boschjesman schuldig was, op een vijfden kogel; hij verloor nogmaals,
hij verdubbelde, en verdubbelde altijd, en het was eerst bij het
negende schot dat het onstuimige dier eindelijk met doorboord hart
viel, om niet weer op te staan. Murray stiet een vreugdekreet uit;
zijne weddingschappen, zijne teleurstelling, alles was vergeten om zich
slechts ééne zaak te herinneren: hij had zijn rhinoceros gedood! Maar,
zooals hij later aan de leden van de jachtklub te Londen vertelde:
»het was een kostbaar beest!" En inderdaad het had hem niet minder dan
zesendertig pond gekost, dus eene belangrijke som, die de Boschjesman
met zijne gewone kalmte opstak.







XVI.

Verschillende voorvallen.


Op het einde van September hadden de astronomen een graad meer
noordwaarts gemeten. Het gedeelte van den meridiaan, dat door
middel van tweeëndertig driehoeken gemeten was, bedroeg reeds vier
graden. Het was de helft van de voorgenomen taak. De drie geleerden
legden een buitengewonen ijver aan den dag; maar omdat zij slechts
met hun drieën waren, gevoelden zij zich tusschenbeiden zoo vermoeid,
dat zij hun werk gedurende eenige dagen moesten opschorten. Het was
inderdaad een drukkende hitte. De maand October in het zuidelijk
halfrond komt met April in het noordelijk halfrond overeen, en onder
den vierentwintigsten graad Z. B. heerscht de hooge temperatuur van
Algerië. Reeds was het werk midden op den dag gedurende eenige uren
onmogelijk. Ook ondervond de opmeting eenige vertraging, die den
Boschjesman vooral zeer verontrustte. Ziehier waarom:

Ten noorden van den meridiaan, op een afstand van honderd kilometers
van het laatste door de astronomen bepaalde station, sneed de
meridiaan eene zonderlinge streek, die de inlanders karrou noemen,
en die overeenkomt met de vlakte aan den voet van de Roggeveldsbergen
in het Kaapland. Gedurende het natte jaargetijde, biedt deze streek
overal de bewijzen van de grootste vruchtbaarheid aan; na eenige
dagen regen is de grond er met dicht groen bedekt; bloemen ontspruiten
overal; in een ongelooflijk korten tijd komen de planten uit den bodem
te voorschijn, ziender oogen worden de weilanden groen; waterbeken
ontstaan; troepen antilopen komen van de hoogte en nemen die eensklaps
ontstane weilanden in bezit. Maar die zonderlinge werking der natuur
duurt slechts korten tijd; nauwelijks zijn eene maand of zes weken
voorbijgegaan, of al de vochtigheid van den grond wordt opgezogen
door de zon en verdwijnt in dampvorm in de lucht. De grond wordt hard
en verstikt de nieuwe spruiten; de plantengroei verdwijnt in weinige
dagen; de dieren ontvluchten deze onbewoonbaar geworden streek, en
de woestijn strekt zich uit op dezelfde plek, waar vroeger een rijk
en vruchtbaar land was.

Zóó was de karrou waar de kleine karavaan van kolonel Everest door
moest, voordat zij de eigenlijke woestijn bereikte, die zich tot aan
de oevers van het meer Ngami uitstrekt. Men begrijpt welk belang de
Boschjesman er bij had om deze zonderlinge streek door te trekken,
voordat de buitengewone droogte de bronnen had doen opdroogen. Hij
deelde zijne opmerkingen aan kolonel Everest mede. Deze begreep het
volkomen, en beloofde dat hij het zooveel mogelijk in gedachte zou
houden door het werk te verhaasten. Doch deze haast mocht in ieder
geval de nauwkeurigheid niet schaden. De driehoeksmetingen zijn niet
altijd gemakkelijk en op elk oogenblik te doen. Alleen onder zekere
omstandigheden der atmosfeer, kan men goed waarnemen. Ook ging de
arbeid niet bijzonder veel spoediger niettegenstaande de dringende
aanmaning van den Boschjesman, en deze zag wel dat als hij aan de
karrou kwam, de vruchtbaarheid waarschijnlijk door den invloed der
zonnestralen zou verdwenen zijn.

Maar alvorens het werk der driehoeksmeting zoo ver gevorderd was,
dat de astronomen de grenzen der karrou bereikt hadden, konden zij
zich niet genoeg verzadigen met de beschouwing der prachtige natuur,
die zich voor hun oog ontrolde. Hun tocht had hen nog nimmer in zulk
eene schoone streek gevoerd. Niettegenstaande de hoogere temperatuur
onderhielden de beken er eene voortdurende frischheid. Kudden van
duizenden stuks vee zouden in deze weiden een onuitputtelijk voedsel
gevonden hebben. Eenige groene bosschen staken hier en daar fier hunne
kruinen op, en het geheel zag er uit alsof het een Engelsch park was;
alleen de gaslantaarns ontbraken!

Kolonel Everest toonde zich niet zeer gevoelig voor deze schoone
natuur, doch Murray en Emery gevoelden des te levendiger den
dichterlijken indruk dien deze streek, verloren te midden van de
Afrikaansche wildernissen, op hen maakte. Hoe betreurde de jeugdige
geleerde toen zijn armen Michel Zorn, en de vertrouwelijke gesprekken,
die zij met elkander wisselden. Evenals hij zou ook deze dienzelfden
levendigen indruk gevoeld hebben, en tusschen hunne waarnemingen door
hadden zij nu en dan hun hart kunnen uitstorten!

De karavaan trok dus midden door het prachtige land heen. Talrijke
vluchten vogels verlevendigden door hun gezang en hun gefladder
weilanden en bosschen. De jagers schoten verscheidene malen een
bijzonder soort van trapganzen, die alleen in de vlakten van Zuidelijk
Afrika gevonden worden, en »dikkoppen", die een lekker en zeer
geroemd wildbraad leverden. De aandacht der Europeanen werd nog door
een ander soort van vogels getrokken, doch niet uit het oogpunt van
eetbaarheid. Op de oevers der beken of op de oppervlakte der rivieren,
waarover zij met de snelle wieken heenscheerden, vervolgden eenige
groote vogels de vraatzieke kraaien, die beproefden de eieren onder uit
de in het zand gegraven nesten te rooven. Blauwe kraanvogels met witten
hals, roode flamingo's, die evenals of het vlammen waren tusschen
het dunne kreupelhout voortwandelden, reigers, wulpen, watersnippen,
»kalas," die dikwijls op den schoft der buffels waren neêrgestreken,
pluvieren, ibissen, die van een met hieroglyphen bedekten obelisk
schenen afgevlogen te zijn, verbazend groote pelikanen, die in troepen
van honderden in rijen achter elkander liepen, brachten overal
leven en beweging in die streken, waar de mensch alleen scheen te
ontbreken. Doch van deze verschillende soorten van vogels waren zeker
de merkwaardigste de wevervogels, wier groenachtige uit riet en gras
gevlochten nesten als groote peren aan de takken der treurwilligen
hingen. Emery, die ze voor vruchten van eene nieuwe soort hield,
plukte er één of twee, en was zeer verwonderd toen hij binnen in die
vermeende vruchten een getjilp als van musschen hoorde. Zou het niet
te vergeven zijn geweest, als hij in navolging van de oude reizigers
in Amerika gemeend had, dat zeker soort van boomen in deze streken
vruchten dragen, die levende vogels voortbrengen?

Inderdaad had deze streek op dat oogenblik een verrukkelijk aanzien;
alle omstandigheden waren er even gunstig voor grazende dieren. Gnoes
met puntige hoeven, caäma's, die volgens Harris slechts uit driehoeken
schijnen te bestaan, elanddieren, kameelen en gazellen waren er in
overvloed. Welk eene verscheidenheid van wild, wat prachtige schoten
voor een der meest gevierde leden van de jachtclub! Het was waarlijk
eene al te groote verzoeking voor John Murray, en na twee dagen
verlof van kolonel Everest verkregen te hebben, gebruikte hij die
om zich op merkwaardige wijze te vermoeien. Maar wat had hij met
zijn vriend Mokum ook een prachtige jacht, terwijl William Emery
hen als liefhebber volgde! Wat gelukkige schoten had hij in zijn
jachtregister op te teekenen! Wat jagertropeeën om in zijn kasteel
in de Hooglanden op te hangen! En hoe weinig dacht hij gedurende die
beide verlofdagen aan geodesische opnamen, triangulatie of meting
van den meridiaan! Wie zou het geloofd hebben dat deze hand, die zoo
bekwaam was in het hanteeren van het geweer, ooit den fijnen kijker
van den theodoliet behandeld had! Wie zou gedacht hebben dat het oog,
hetwelk op de snelle antilopen zoo goed mikken kon, zich geoefend
had in het beschouwen der hemellichamen, en zelfs sterren van de
dertiende grootte had waargenomen! Ja, John Murray was gedurende die
beide vrije dagen geheel en alléén jager, en de sterrekundige was zoo
totaal verdwenen, dat men bijna vreezen moest dat hij als zoodanig
nooit weder te voorschijn zou treden!

Onder andere jachtavonturen van Murray moet er een worden opgeteekend,
dat eene zeer onverwachte uitkomst had, en den Boschjesman
alles behalve geruststelde voor de toekomst der wetenschappelijke
onderneming. Dit voorval bevestigde slechts de ongerustheid, die de
scherpzinnige jager aan den kolonel Everest had doen blijken.

Het was de 15de October. Sedert twee dagen gaf Murray zich geheel
aan zijne liefhebberij over. Men had eene troep van een twintigtal
herkauwende dieren op ongeveer twee kilometers van de karavaan bemerkt;
Mokum zag dat zij tot die schoone soort van antilopen behoorden, welke
men oryx noemt, en waarvan de zeer moeilijke jacht elk Afrikaansch
jager op de proef stelt.

Aanstonds deelde de Boschjesman aan John Murray mede welke gunstige
gelegenheid zich aanbood, en hij spoorde hem sterk aan er gebruik
van te maken. Tegelijker tijd deelde hij hem mede dat die dieren
zeer moeilijk te vangen waren, dat zij veel sneller liepen dan het
vlugste paard; dat de beroemde Cumming, toen hij in het land der
Namaqueezen op de jacht was, gedurende zijn geheele jagersloopbaan,
zelfs met renpaarden, nooit een van die zonderlinge antilopen onder
zijn bereik had kunnen krijgen! Er was niet eens zooveel noodig
om den Engelschman aan te sporen, want aanstonds verklaarde hij
zich gereed om die dieren te vervolgen. Hij koos het beste paard,
het beste geweer, de beste honden, en in zijn ongeduld liep hij den
Boschjesman zelfs al vooruit naar den rand van een kreupelbosch dat
eene vlakte begrensde en waar dichtbij men de dieren had bemerkt.

Na een tocht van een uur hielden de beide paarden stil. Mokum,
verscholen achter een boschje sycomoren toonde aan zijn makker de
grazende kudde, die zich op eenige honderden passen onder den wind
bevond. De schichtige dieren hadden hen nog niet bemerkt, en zij
graasden vreedzaam in de vlakte. Een van die antilopen scheen zich
een weinig van de overige verwijderd te houden. De Boschjesman deed
dit aan Murray opmerken.

»Het is een schildwacht," zeide hij. »Dit dier, dat zeker een oud
mannetje is, waakt voor de veiligheid van allen. Bij het minste gevaar,
zal het een soort van gehinnik doen hooren, en onder zijne aanvoering
zal de troep met de grootste snelheid vluchten. Wij moeten hen dus
niet dan op een zeer geschikten afstand schieten, en hem bij het
eerste schot neerleggen!"

Murray vergenoegde zich met toestemmend te knikken, en koos eene
goede plaats om de kudde te bekijken.

De antilopen graasden zonder erg voort. De schildwacht, die door den
wind mogelijk iets verdachts in den neus had gekregen, hief vrij
dikwijls den gehoornden kop op, en toonde eenige onrust. Maar hij
was te ver af dan dat de jagers met goed gevolg op hem hadden kunnen
schieten. Men behoefde er niet aan te denken om deze kudde op de
vlakte in de vlucht te achterhalen. Misschien zou zij dichter bij het
kreupelbosch komen, en in dit geval konden Murray en de Boschjesman
onder de gunstigste omstandigheden op een van die dieren mikken.

Het geluk scheen de jagers te begunstigen. Langzamerhand naderden de
dieren onder geleide van het oude mannetje het kreupelbosch. Zonder
twijfel meenden zij zich onder het dicht gebladerte van het
kreupelbosch te verschuilen. Toen hun oogmerk niet meer twijfelachtig
was, noodigde de Boschjesman zijn makker uit om af te stijgen; de
paarden werden aan een vijgenboom gebonden; men wierp ze een doek
over den kop als voorzorgsmaatregel om ze niet te doen hinniken
en ze stil te laten staan. Daarna kropen Mokum en Murray, door de
honden gevolgd, door de struiken langs den zoom van het bosch, doch
zóó, dat zij bij een punt kwamen, door de laatste boomen gevormd,
en waar zij op geen drie honderd schreden van de dieren meer af
waren. Daar bukten de beide jagers alsof zij in een hinderlaag lagen,
en wachtten met gespannen haan. Van de plaats waar zij zaten, konden
zij de antilopen zien en de bevallige dieren in alle bijzonderheden
waarnemen. De mannetjes waren weinig onderscheiden van de wijfjes,
en zelfs hadden deze laatste door eene speling, waarvan de natuur
slechts zelden voorbeelden geeft, grooter horens dan de eerste, die
zeer bevallig naar achteren gebogen en puntig waren. Geen dier is
bevalliger dan deze antilope, waarvan de oryx eene verscheidenheid
is; geene soort heeft zulke zuiver en regelmatig geteekende zwarte
vlekken. Zij hebben een bosje haar aan den hals, rechtopstaande manen
en een dikken staart, die tot op den grond hangt.

De kudde, die uit een twintigtal dieren bestond, naderde het bosch, en
bleef toen op dezelfde plaats. Het was duidelijk dat de schildwacht de
antilopen uit de vlakte trachtte te krijgen. Hij liep door het hooge
gras en trachtte ze in een klein hoopje bij elkander te drijven,
evenals de herdershond doet met de aan zijne hoede toevertrouwde
schapen. Maar die dieren, welke in het gras rondhuppelden schenen
geen lust te hebben de weelderige weide te verlaten. Zij schenen te
weigeren, sprongen vluchtende weg en begonnen eenige schreden verder
weder te grazen. Deze wijze van doen verwonderde den Boschjesman;
hij deed dit aan Murray opmerken, maar kon er hem geen verklaring
van geven. De jager kon niet begrijpen waarom het oude mannetje zoo
halsstarrig was, en om welke reden hij de kudde naar het bosch wilde
jagen. Dit duurde zoo een geruimen tijd, zonder dat er verandering
in kwam. Murray had steeds ongeduldig den vinger aan den haan van
zijn geweer. Dan eens wilde hij schieten, dan weder vooruitspringen,
zoodat Mokum werk had hem tegen te houden.

Zóó ging er een uur voorbij, en men kon niet voorzien hoevele er
nog zouden verloopen, toen één der honden, die waarschijnlijk even
ongeduldig werd als de Engelschman, een geweldig geblaf aanhief en
de vlakte inrende.

De woedende Boschjesman had het verwenschte dier gaarne een
kogel nagezonden! maar de snelvoetige kudde vluchtte reeds met
onvergelijkelijke snelheid, en toen begreep Murray dat geen paard haar
kon inhalen. Binnen weinige oogenblikken waren de antilopen niet meer
dan zwarte puntjes, die door het hooge gras voortstoven.

Tot groote verbazing van den Boschjesman had het oude mannetje het
sein tot vluchten niet gegeven. Tegen de gewoonte van deze dieren in
was het beest op dezelfde plaats gebleven en scheen er niet aan te
denken de onder zijne hoede staande antilopen te volgen. Sedert hare
vlucht toch trachtte het zelfs zich in het hooge gras te verbergen,
misschien met het plan om in het kreupelbosch te ontvluchten.

»Dat is zonderling," zeide de Boschjesman. »Wat scheelt dat oude
dier? Wat loopt het wonderlijk! Is het gekwetst of te oud?"

»Wij zullen het wel te weten komen!" antwoordde Murray, terwijl hij
met het geweer in de hand in de richting van het dier vooruitsprong.

Toen de jager naderde, was de antilope hoe langer hoe meer in het
gras weggedoken. Men zag slechts hare vier voet lange horens, welker
scherpe punten boven het groen uitstaken. Het dier poogde niet meer
te vluchten, maar zich te verbergen. Murray kon het zonderlinge beest
dus gemakkelijk naderen. Toen hij er nog maar honderd schreden van
daan was, mikte hij zoo nauwkeurig mogelijk en gaf vuur. Het schot
knalde; de kogel had de antilope zeker aan den kop getroffen, want
de vroeger in de hoogte stekende horens waren op den grond gezakt.

Murray en Mokum liepen zoo snel mogelijk naar het dier toe; de
Boschjesman hield zijn jachtmes in de hand gereed om het dood te
steken, als het nog niet aanstonds doodgeschoten was. Deze voorzorg
was echter onnut. De antilope was goed dood, en wel zóó, dat toen
Murray haar bij de horens wilde vatten, hij slechts een ledig vel in
de hand hield waaraan vleesch en beenderen ontbraken!

»Bij Sint Patrick, zulke dingen gebeuren slechts mij!" riep hij op zulk
een kluchtigen toon uit, dat ieder ander behalve de Boschjesman er
om zou gelachen hebben. Maar Mokum lachte niet; zijne samengeperste
lippen, zijne gefronsde wenkbrauwen, zijn knipoogen verrieden
eene ernstige ongerustheid. Met over elkander geslagen armen keek
hij rechts en links en rondom zich. Plotseling trof een zakje zijn
oog. Het was een klein lederen zakje met roode arabesken versierd,
dat op den grond lag. De Boschjesman raapte het aanstonds op, en
beschouwde het met opmerkzaamheid.

»Wat is dat?" vroeg Murray.

»Dat is de zak van een Makololo!" antwoordde Mokum.

»En hoe komt die hier?"

»Omdat de eigenaar dien bij zijne overhaaste vlucht heeft laten
vallen."

»En die Makololo?"

»Dat zal ik u zeggen, mijnheer," antwoordde de Boschjesman, terwijl hij
zijn vuisten van woede balde, »die Makololo zat in deze antilopenhuid,
en u hebt op hem geschoten."

Murray had den tijd niet zijne verbazing uit te drukken, toen Mokum,
die op ongeveer vijf honderd pas eenige beweging in het gras zag,
in die richting vuur gaf, waarop de Engelschman en hij zoo snel
zij konden naar de verdachte plaats renden. Maar deze was verlaten;
wel kon men aan het neergetrapte gras zien, dat er een levend wezen
overheen had geloopen, maar de Makololo was verdwenen, en men moest
het opgeven hem door de onmetelijke tot aan den uitersten gezichteinder
zich uitstrekkende vlakte te vervolgen.

De beide jagers kwamen dus terug, zeer ongerust door dit voorval,
dat inderdaad hunne bezorgdheid moest opwekken. De tegenwoordigheid
van een Makololo bij het steenen gedenkteeken in het woud, deze bij
de antilopenjagers zeer gebruikelijke vermomming, die hem verborgen
had, getuigde van eene wezenlijke hardnekkigheid in het vervolgen
van de karavaan van kolonel Everest. Het was niet zonder oogmerk
dat een inboorling, die tot den plunderzieken stam der Makololo's
behoorde, de Europeanen en hun geleide bespiedde. En hoe meer deze
naar het noorden trokken hoe meer het gevaar toenam van door deze
woestijnroovers te worden aangevallen.

Murray en Mokum kwamen in het kamp terug, waarbij de eerste, geheel
uit het veld geslagen als hij was, niet kon nalaten tegen zijn vriend
William Emery te zeggen: »Waarlijk, waarde William, het loopt me niet
mee! De eerste antilope, die ik doodschieten wil, was reeds dood voor
ik haar getroffen had!"







XVII.

De verdelgers.


Na dit voorval had de Boschjesman een langdurig onderhoud met den
kolonel. Volgens de meening van Mokum, die zijn oordeel grondde op
feiten, werd de kleine troep gevolgd, bespied en dus bedreigd. Indien,
volgens hem, de Makololo's nog geen aanval gedaan hadden, was dit
omdat zij de Europeanen verder noordwaarts wilden lokken, naar eene
streek waar deze roofzieke benden gewoonlijk te huis behoorden.

Moest men dus bij het naken van het gevaar terugtrekken? Moest
men het werk, dat tot nog toe zoo wonderwel geslaagd was, laten
steken? Zouden Afrikaansche inboorlingen doen, wat de natuur niet
gedaan had kunnen krijgen? Zouden zij Engelsche geleerden verhinderen
hunne wetenschappelijke taak te volbrengen? Dit was eene ernstige
vraag, die van belang was om op te lossen. Daarom verzocht de kolonel
den Boschjesman om hem alles te vertellen, wat hij van de Makololo's
wist, en ziehier ongeveer wat deze verhaalde.

De Makololo's behooren tot den grooten stam der Betschuanen en zijn
de laatsten, die men ontmoet als men naar den evenaar trekt. In 1850
werd dokter Livingstone op zijn eerste reis naar de Zambese ontvangen
te Seshèke, toenmalige verblijfplaats van Sebitouané, het hoofd der
Makololo's. Deze inboorling was een geducht oorlogsman, die in 1824 de
grenzen van het Kaapland bedreigde. Sebitouané met een opmerkenswaardig
verstand begaafd, verkreeg langzamerhand groot overwicht over de
in het midden van Afrika verspreide stammen en slaagde er in van
deze een eensgezind en overheerschend volk te maken. In 1853, dus
een paar jaar te voren, stierf dat inlandsch opperhoofd in de armen
van Livingstone, en werd door zijn zoon Sekeleton opgevolgd. In den
beginne toonde deze aan de langs de Zambese wonende Europeanen vrij
groote genegenheid; dokter Livingstone had zich daar persoonlijk niet
over te beklagen. Maar ongemerkt wijzigde de Afrikaansche koning zijne
inzichten na het vertrek van den beroemden reiziger. Niet alleen werden
vreemdelingen, maar vooral ook naburige inboorlingen door Sekeleton en
de krijgslieden van zijn stam aangevallen. Hierop volgden plunderingen
op groote schaal. De Makololo's liepen voornamelijk de streek af
tusschen het meer Ngami en de boven-Zambese. Niets was gevaarlijker
dan zich in deze streken te wagen met eene karavaan, die slechts uit
weinige menschen was samengesteld, vooral wanneer deze karavaan vooraf
bespied, opgewacht en waarschijnlijk tot vernietiging gedoemd was.

Aldus luidde het verhaal van den Boschjesman. Hij voegde er bij dat
hij meende hem de gansche waarheid te moeten zeggen, doch dat hij,
wat hem betrof, de bevelen van den kolonel zou volgen, en niet zou
terugdeinzen, als men besloot voorwaarts te blijven trekken. De kolonel
beraadslaagde met zijne beide ambtgenooten, en men besloot in allen
gevalle den geodesischen arbeid voort te zetten. Bijna vijfachtste
van den meridiaan was gemeten en, wat er ook gebeuren mocht, deze
Engelschen waren het aan zich zelven en aan hun vaderland verschuldigd
het werk niet op te geven.

Toen deze beslissing genomen was, werd de driehoeksmeting
hervat. Den 27sten October sneed de wetenschappelijke commissie
den Steenbokskeerkring, en nadat zij den 3den November den een en
veertigsten driehoek gemeten had, werd door waarnemingen bewezen dat
de meting weder een graad gevorderd was.

Gedurende eene maand werd de driehoeksmeting met kracht voortgezet,
zonder dat de natuur eenigen hinderpaal in den weg legde. De
sterrekundigen werkten snel en goed in dit schoone land, dat bijna
geheel vlak was en slechts door ondiepe beken en door geen belangrijke
stroomen doorsneden werd. De altijd waakzame Mokum droeg zorg vóór
en ter zijde van de karavaan de streek goed in het oog te houden, en
belette de jagers zich ver van de hoofdtroep te verwijderen. Evenwel
scheen geen onmiddellijk gevaar de kleine troep te bedreigen, en
het was zeer licht mogelijk dat de vrees van den Boschjesman niet
verwezenlijkt werd. Ten minste gedurende de maand November vertoonde
zich geene plunderende bende, en men vond geen enkel spoor van den
inboorling meer, die de karavaan van het rotsblok in het verbrande
woud af zoo hardnekkig vervolgd had.

En toch, hoewel het gevaar voor het oogenblik geweken scheen, bemerkte
de jager verscheidene malen kenteekenen van aarzeling bij de onder
zijne bevelen staande Boschjesmannen. Men had hun de gebeurtenissen
bij de rots en op de antilopenjacht niet kunnen verbergen,
zoodat zij onvermijdelijk een aanval van de Makololo's wachtten;
Makololo's toch en Boschjesmannen zijn vijandige stammen, zonder
medelijden voor elkander. De overwonnenen hebben van de overwinnaars
geen genade te wachten en hun kleine aantal moest deze inlanders
met recht bevreesd maken, omdat zij sedert de oorlogsverklaring
tusschen Engeland en Rusland tot op de helft verminderd waren. De
Boschjesmannen waren reeds meer dan 300 kilometers van de oevers
der Oranjerivier verwijderd, en er was sprake van ze ten minste nog
200 kilometers verder noordwaarts mede te voeren. Dit vooruitzicht
gaf hun stof tot overpeinzing. Voordat Mokum ze tot dezen toch had
aangezocht, had hij hun inderdaad niet verborgen dat het eene lange
en afmattende reis gold, en het waren mannen om de aan zulk eene
reis verbonden moeilijkheden te trotseeren. Maar van het oogenblik
dat hier nog het gevaar bijkwam een strijd met verbitterde vijanden
te voeren, veranderde deze omstandigheid hunne gezindheid. Vandaar
verdrietelijkheden, klachten en kwaadwilligheid, die Mokum veinsde
niet te zien of te hooren, doch die zijne ongerustheid over de toekomst
der wetenschappelijke commissie deed toenemen.

Den 2den December geschiedde er iets, dat de kwalijkgezindheid dezer
bijgeloovige Boschjesmannen nog vermeerderde, en in zekere mate eenig
verzet tegen hunne hoofden verwekte.

Sedert den vorigen dag was de tot nog toe heldere hemel plotseling
betrokken geworden. Onder den invloed eener tropische hitte heerschte
in de met dampen bezwangerde atmosfeer eene groote elektrische
spanning. Men kon reeds een naderend onweder voorspellen, en in deze
hemelstreek valt eene donderbui bijna altijd met onvergelijkelijke
hevigheid. De hemel bedekte zich inderdaad op genoemden dag met
sombere wolken, zoodat een weerkenner zich daarin niet zou bedrogen
hebben. Het waren wolken als balen katoen op elkander gestapeld,
welker donker en geel schril tegen elkander afstak. De zon had eene
vale tint; de lucht was kalm, de hitte drukkend. De barometer die
sedert den vorigen dag voortdurend daalde, was tot staan gekomen. Geen
blad bewoog zich onder deze drukkende lucht.

De heeren hadden den toestand der lucht nagegaan, doch meenden daarom
hun werk niet te moeten staken. Op dit oogenblik had William Emery
zich met twee matrozen, vier inlanders en een wagen twee kilometers
oostwaarts van den meridiaan begeven om een seinpaal te plaatsen,
die den tophoek van een driehoek zou aangeven. Hij was bezig zijn
visier op den top van een heuveltje te plaatsen, toen eene plotselinge
samenpersing van dampen, door den invloed van een kouden luchtstroom,
eensklaps eene ontzaglijke massa electriciteit ontwikkelde. Bijna
op hetzelfde oogenblik viel er eene vreeselijke hagelbui. Daarbij
deed zich een vrij zonderling verschijnsel voor, dat namelijk de
hagelsteenen licht van zich gaven, en men zou gezegd hebben dat het
druppels gloeiend metaal regende. De vonken sprongen uit den grond
als de steenen neervielen, en alle metaaldeelen van den wagen waarmede
de werktuigen waren overgebracht, vertoonden zich als lichtende punten.

De hagelsteenen werden hoe langer hoe grooter; het was een ware
steenregen, waaraan men zich niet dan met het grootste gevaar kon
blootstellen. Men zal zich over dit verschijnsel niet verwonderen
als men weet dat dokter Livingstone onder gelijke omstandigheden
te Kolobeng gezien heeft, dat de ramen in het huis der zendelingen
verbrijzeld, en paarden en groote antilopen doodgeslagen werden.

Zonder een oogenblik te verliezen, verliet William Emery zijn werk,
en riep zijne manschappen bijeen om in den wagen onder zulk een
onweer in allen gevalle eene minder gevaarlijke schuilplaats te
zoeken dan onder een boom. Maar nauwelijks had hij den heuveltop
verlaten of een schitterende bliksemstraal met een onmiddellijk
daarop gevolgden donderslag scheen den geheele hemel in vuur te
zetten. Emery werd voor dood op den grond geworpen; de beide matrozen,
die slechts een oogenblik als verblind waren, sprongen naar hem
toe. Gelukkig was de jonge geleerde bijna ongedeerd gebleven. Door
een van die onverklaarbare toevallen, die somtijds voorkomen, was
de elektrieke stroom als 't ware om hem heen gegleden, en had hem
slechts een oogenblik omwikkeld; doch het was duidelijk zichtbaar
dat de bliksemstraal hem getroffen had, want de metalen punten van
een passer, dien hij in de hand hield, waren gesmolten.

Door de matrozen overeind geholpen, kwam de jongeman spoedig weder
tot bewustzijn. Hij was echter niet het eenige slachtoffer van dezen
slag. Bij den seinpaal lagen twee inlanders op twintig schreden
van elkander dood op den grond. Van den een, wiens organisme door
de mechanische werking van den bliksem volkomen verstoord was werd
het lichaam zwartgebrand als houtskool bevonden, terwijl de kleederen
ongeschonden waren. De ander was door een steen op het hoofd getroffen,
en dood neergeslagen. Derhalve hadden Emery en de beide inlanders
te gelijk de kracht van een enkelen bliksemstraal ondervonden. Het
is een zeldzaam verschijnsel dat een bliksemstraal zich soms tot op
zulk een aanzienlijken afstand splitst.

De Boschjesmannen stonden eerst versuft door den dood hunner makkers,
maar namen weldra de vlucht, niettegenstaande het geschreeuw der
matrozen, en op gevaar af van doodgeslagen te worden, daar zij door
de snelheid waarmede zij liepen, de lucht verdunden. Maar zij wilden
niet hooren, en renden zoo snel als zij konden naar de legerplaats
terug. Nadat de beide matrozen Emery naar den wagen hadden geleid,
legden zij er de twee lijken in, en zochten nu op hunne beurt eene
schuilplaats, daar zij reeds vol builen waren geslagen door de
hagelsteenen, die als een ware steenregen nedervielen. Gedurende
ongeveer drie kwartier woedde het onweder met ontzettende kracht;
daarna begon het te bedaren; de hagel viel niet meer, en de wagen
kon naar de legerplaats terugkeeren.

De tijding van den dood der twee inlanders was hun reeds
vooruitgevlogen; het maakte een treurigen indruk op de Boschjesmannen,
die niet zonder bijgeloovige vrees deze driehoeksmeting beschouwden
waarvan zij niets begrepen. Zij hielden eene bijeenkomst, en eenigen
hunner, die meer ontmoedigd waren dan de overigen, verklaarden dat
zij niet verder wilden gaan. Er was een begin van oproer, dat een
zeer dreigend aanzien kreeg. Mokum had al zijn invloed noodig om een
opstand tegen te gaan. Kolonel Everest moest tusschenbeiden komen
en aan die arme lieden eene toelage beloven om ze in zijn dienst te
houden. Niet zonder moeite werd de rust hersteld; door dezen tegenstand
scheen de toekomst van de onderneming ernstig bedreigd. Inderdaad, wat
zouden de leden der commissie in het midden der woestijn en ver van
alle bewoonde streken aanvangen zonder geleide om hen te beschermen
en zonder gidsen om de wagens te mennen? Dit gevaar was voor het
oogenblik dus nog afgewend, en nadat het kamp was afgebroken, wendde
de kleine karavaan zich naar den heuvel waarop de beide Boschjesmannen
het leven hadden verloren.

Emery had nog eenige dagen last van den hevigen slag, die hem getroffen
had. De linkerhand, waarmede hij den passer had vastgehouden, bleef
nog eenigen tijd als verlamd, maar eindelijk verdween dat gevoel,
en kon de jonge man het werk weder opvatten.

Gedurende de achttien dagen, die tot den 20sten December volgden, werd
de tocht van de karavaan door geene enkele gebeurtenis gekenmerkt. De
Makololo's verschenen niet, en hoewel Mokum de zaak nog altijd niet
vertrouwde, begon hij toch geruster te worden. Men was op niet meer dan
vijftig kilometers van de woestijn verwijderd, en de karrou bleef wat
zij tot nog toe geweest was: eene prachtige streek, welker plantengroei
nog door het water onderhouden, met die van geen punt ter wereld kon
vergeleken worden. Men kon er dus op rekenen dat tot aan de woestijn
de mannen in dit vruchtbare en wildrijke landschap, en de lastdieren,
die tot aan den buik in het malsche gras gingen, geen gebrek aan
voedsel zouden hebben. Maar men rekende buiten de sprinkhanen, wier
verschijning den landbouw in zuidelijk Afrika steeds bedreigt.

In den avond van 20 December, was het kamp ongeveer een uur voor
zonsondergang opgeslagen. De drie Engelschen en de Boschjesman zaten
aan den voet van een boom en rustten uit van de vermoeienissen des
daags, terwijl zij over hune toekomstige plannen spraken. De opkomende
noordewind verfrischte de lucht een weinig.

De sterrekundigen waren met elkander overeengekomen, dat zij de
hoogten der sterren zouden meten om de breedte der plaats nauwkeurig
te berekenen. Geen wolkje was aan den hemel zichtbaar; het zou weldra
nieuwe maan zijn; de sterren zouden helder schitteren, en derhalve
konden de metingen onder geen gunstiger omstandigheden geschieden. Ook
waren kolonel Everest en John Murray zeer teleurgesteld, toen William
Emery tegen acht uren naar het noorden wees en zeide:

»Ziet eens, de gezichteinder betrekt, en ik geloof dat de nacht ons
niet zoo gunstig zijn zal als wij het wel hopen."

»Inderdaad," antwoordde Murray, »die dikke wolk verheft zich
langzamerhand en zal door het aanwakkeren van den wind den hemel
weldra bedekken."

»Is dat een nieuw onweder, dat opkomt?" vroeg de kolonel.

»Wij zijn hier onder de keerkringen, en 't staat dus te vreezen,"
antwoordde Emery. »Ik geloof dat onze waarnemingen van nacht groot
gevaar loopen van niet te slagen."

»Wat denkt gij ervan Mokum?" vroeg kolonel Everest aan den
Boschjesman. Deze keek aandachtig naar het noorden. De wolk
breidde zich over eene zeer lange kromme lijn uit, en was zoo scherp
afgeteekend als ware het met een passer gedaan. De sector welken die
wolk boven den gezichteinder beschreef, was drie of vier kilometers
lang; zij was zoo zwart als rook, en had eene zonderlinge gedaante;
dit alles trof den Boschjesman bijzonder. Soms kaatsten de stralen
der ondergaande zon met rooden tint tegen die wolk terug, evenals of
het eene vaste massa en geen opeenhooping van dampen was.

»Een zonderlinge wolk!" zeide de Boschjesman, zonder zich verder
te verklaren.

Eenige oogenblikken daarna kwam een Boschjesman Mokum waarschuwen
dat de dieren, paarden, ossen, enz. onrustig begonnen te worden. Zij
liepen door de weide en weigerden weder binnen de legerplaats te komen.

»Welnu, laat ze dan van nacht maar buiten blijven!" antwoordde
de jager.

»Maar de wilde dieren dan?"

»Deze zullen spoedig te veel met zich zelve te doen hebben om nog
daarop acht te geven."

De inlander ging weder heen; de kolonel wilde aan den Boschjesman de
verklaring van dat vreemde antwoord vragen, doch Mokum verwijderde
zich eenige schreden en scheen geheel verzonken in de beschouwing
van het verschijnsel, waarvan hij waarschijnlijk de oorzaak vermoedde.

De wolk naderde snel; men kon zien dat zij zeer laag hing, zoodat zij
zeker niet meer dan eenige honderden voeten boven den grond dreef. Met
het gehuil van den aanwakkerenden wind vermengde zich een schrikbarend
gegons, dat uit de wolk scheen voort te komen. Op dit oogenblik
verscheen boven de wolk eene groote menigte zwarte punten, die zich
van boven naar beneden bewogen, in de zwarte massa neerstortten en
dan aanstonds weder naar boven gingen. Men kon ze bij duizenden tellen.

»Wat zijn dat voor zwarte punten?" vroeg Murray.

»Dat zijn vogels," antwoordde de Boschjesman, »valken, arenden, gieren,
wouwen en anderen. Zij komen van verre, volgen die wolk, en zullen
haar niet verlaten voordat zij vernietigd of verstrooid zal zijn."

»Maar die wolk?"

»Het is geen wolk," antwoordde Mokum, terwijl hij de hand naar
de sombere massa uitstrekte, die reeds een vierde gedeelte van de
oppervlakte des hemels besloeg, »het is eene levende wolk, eene wolk
van sprinkhanen!"

De jager bedroog zich niet. De Europeanen zouden een van die
ongelukkig maar al te dikwerf voorkomende zwermen sprinkhanen zien,
die in één nacht het vruchtbaarste land in eene dorre en woeste streek
veranderen. Deze dieren, de grylli devastatorii van de natuurkundigen,
kwamen bij millioenen. Sommige reizigers hebben daarmede soms eene
landstreek van vijftig kilometers lang vier voet hoog bedekt gezien.

»Ja," hernam de Boschjesman, »die levende wolken zijn een vreeselijke
ramp voor de velden, en de Hemel geve dat zij ons niet al te veel
kwaad doen!"

»Maar wij hebben hier geen zaaivelden of weilanden, die ons
toebehooren," zeide de kolonel. »Wat kunnen wij daarvan te vreezen
hebben?"

»Niets, als zij slechts over ons heentrekken," antwoordde Mokum,
»maar alles, wanneer zij op het land, waardoor wij moeten heentrekken,
neervallen. Dan zal er geen blad meer aan de boomen en geen grasscheut
op het veld blijven, en u vergeet kolonel, dat, al behoeft het ons aan
voedsel niet te ontbreken, dat van onze paarden, ossen en muilezels
daarom nog niet verzekerd is. Wat zoude er van die dieren in deze
woeste velden worden?"

De makkers van den Boschjesman zwegen eenige oogenblikken. Zij
keken naar de levende massa, die zichtbaar vermeerderde. Het gegons
verdubbelde, en daarboven uit weerklonk het geschreeuw van adelaars
en valken, die telkens in die onuitputtelijke wolk neerstortten en
de insecten bij duizenden verslonden.

»Gelooft ge dat zij hier zullen neervallen?" vroeg William Emery
aan Mokum.

»Ik vrees het," antwoordde de jager. »De noordewind jaagt ze
rechtstreeks hier heen. Daar gaat bovendien de zon onder; de
avondkoelte zal de vleugels dier insecten neerslaan, zij zullen op
boomen, struiken en weilanden neervallen, en dan...."

De Boschjesman eindigde zijn volzin niet; op dit oogenblik toch werd
zijne voorspelling vervuld, want de ontzaglijke wolk viel op den grond
neder. Om de legerplaats zag men slechts eene krioelende en sombere
massa, die zich uitstrekte zoover het oog reikte. De legerplaats zelve
werd letterlijk overstroomd. Wagens, tenten, alles verdween onder dien
levenden hagel. De massa sprinkhanen was een voet dik. De Engelschen
liepen tot aan de knieën door de dikke laag, en trapten bij elke
schrede honderden dieren dood. Maar wat beteekende dit op de massa?

En toch ontbraken de middelen ter verdelging dezer insecten niet. De
vogels wierpen zich met hevig geschreeuw er op, en verslonden ze
gretig. Onder de massa kropen slangen, die, aangelokt door dezen
begeerlijken buit, er groote menigten van opslokten. Paarden, ossen,
muilezels en honden aten ze met onuitsprekelijk genot; het wild
gedierte, leeuwen en hyena's, olifanten en neushorens, deden er mudden
van in hun maag verdwijnen; en eindelijk aten de Boschjesmannen, die
zeer veel houden van deze »luchtgarnalen," ze als hemelsche manna! Doch
het getal tartte alle middelen van vernieling en zelfs hunne eigene
vraatzucht, want die insecten verslinden elkander onderling.

Op aandringen van den Boschjesman moesten de Engelschen van dit
uit den hemel gevallen voedsel proeven. Men liet eenige duizenden
sprinkhanen met zout, peper en azijn koken na de jongste die groen
zijn, te hebben uitgezocht, en dus niet de gele, die ouder, harder en
soms vier duim lang zijn. De jonge sprinkhanen zijn zoo dik als eene
penneschacht, vijftien tot twintig millimeters lang en hebben nog
geen eieren gelegd. Zij worden door de liefhebbers als een heerlijk
gerecht beschouwd. Na een half uur kokens diende de Boschjesman den
drie Engelschen een heerlijken schotel sprinkhanen voor. Men vond die
insecten, na ze van kop, pooten en vleugels ontdaan te hebben even
lekker als zeegarnalen, en John Murray, die er eenige honderden opat,
beval den lieden van hun gevolg er een grooten voorraad van op te
doen. Men behoefde slechts te bukken om ze op te rapen!

Toen de nacht gekomen was, ging ieder naar zijn gewoon verblijf,
maar de wagens waren aan die algemeene overstelping van insecten
niet ontsnapt; het was onmogelijk er in te komen zonder ontelbare
dieren stuk te trappen. Het slapen onder deze omstandigheden was niet
zeer aangenaam. Omdat de hemel helder was, en de sterren prachtig
schitterden, brachten de drie sterrekundigen den nacht door met het
meten van sterrehoogten. Dit was zeker beter dan tot in den hals
in zulk een bed van sprinkhanen te zakken. Hoe zouden bovendien de
Europeanen een oogenblik hebben kunnen slapen, terwijl vlakten en
bosschen weergalmden van het gehuil van wilde dieren, die van alle
kanten kwamen om aan de sprinkhanen te smullen!

Den volgenden morgen kwam de zon helder op, en begon haar loopbaan
aan den schitterenden hemel, zoodat het zeer warm beloofde te
worden. Weldra hadden de zonnestralen de warmte zeer doen toenemen,
en een dof geraas van vleugels liet zich hooren in het midden van
de massa sprinkhanen, die zich gereed maakten verder te vliegen, en
elders hunne verwoestingen aan te richten. Tegen acht uren 's morgens
was het alsof een groot zeil zich aan den hemel ontplooide en het
zonnelicht verduisterde. De geheele streek was in duisternis gehuld
en men zou gedacht hebben dat de avond weder gevallen was. Toen de
wind aanwakkerde, zette de groote zwerm zich in beweging. Gedurende
twee uren ging hij met een oorverdoovend geweld over de in duisternis
gehulde legerplaats heen, en verdween eindelijk aan den westelijken
gezichteinder.

Doch toen het zonlicht weder te voorschijn trad, kon men zien dat de
voorspelling van Mokum geheel bewaarheid was; geen blad meer aan de
boomen, geen grasscheut meer op het veld; alles was vernietigd; de
grond was geel en zandig. De kale takken vertoonden zich als spoken,
het was alsof de winter met de snelheid eener tooneelverandering op
den zomer gevolgd was! Het was een woestijn, het bloeiende der streek
was geheel verdwenen!

En men kon op die vraatzuchtige sprinkhanen het oostersche spreekwoord
toepassen, dat door den plunderzieken geest der Turken bewaarheid
wordt: daar, waar de Turk overheen is getrokken, groeit geen gras
meer en zoo ook hier: het gras groeit niet meer op de plaats waar de
sprinkhanen zijn neergevallen!







XVIII.

De woestijn.


Het was inderdaad de woestijn, die zich nu voor de reizigers
uitstrekte, en toen den 25sten December kolonel Everest en de zijnen,
na het meten van een nieuwen graad van den meridiaan, en van hun
achtenveertigsten driehoek, op de noordgrens der karrou kwamen,
zagen zij geen onderscheid tusschen de streek, die zij verlieten
en het dorre en verbrande land dat zij zouden doorreizen. De last-
en trekdieren van de karavaan hadden veel te lijden door het gebrek
aan gras; er was ook gebrek aan water; de laatste regendroppels waren
in de poelen opgedroogd; die met klei en zand vermengde grond was ter
bebouwing zeer ongeschikt. De gevallen regen sijpelt door het zand,
en verdwijnt bijna geheel van den grond, die met zandsteen bedekt is
en waarop geen vocht duren kan.

Dit was een van die drooge streken, door welke dokter Livingstone
gedurende zijne avontuurlijke tochten meermalen heentrok. Niet alléén
was de grond, maar ook de lucht zóó droog, dat ijzeren voorwerpen, die
in de openlucht bleven liggen, niet verroestten. Volgens het verhaal
van den geleerden reiziger, waren de bladeren der boomen gerimpeld
en slap; midden op den dag bleven de bladeren der mimosa's gesloten
alsof het nacht was; de kevers en torren, die op den grond lagen,
waren binnen weinige seconden dood; de bol van een thermometer, die
drie decimeters diep in den grond gegraven werd, wees 134° Fahrenheit
(56° C.)

Evenals zekere streken van zuidelijk Afrika zich akelig dor en droog
aan het oog van den beroemden reiziger voordeden, evenzoo vertoonde
zich ook de bodem tusschen de karrou en het meer Ngami aan de blikken
der Engelsche sterrekundigen. Hunne vermoeienis was groot, hun lijden
onuitstaanbaar, vooral door het gebrek aan water. Dit gebrek hinderde
nog veel erger de trekdieren, die ter nauwernood zich met het weinige
drooge en bestoven gras konden voeden. Bovendien was deze uitgestrekte
streek eene woestijn, niet alleen door hare droogte, maar ook omdat er
zich geen enkel levend wezen in waagde. De vogels waren over de Zambese
gevlucht om er boomen en bloemen te vinden. Wilde dieren waagden zich
niet op deze vlakte die hun geen voedsel aanbood. Gedurende de eerste
helft van Januari zagen de jagers van de karavaan slechts twee of drie
paren van die antilopen, die verscheidene weken zonder drinken kunnen
leven; het waren onder anderen van die soort, welke John Murray zoo
hadden teleurgesteld, en caäma's met zachte oogen en aschgrauwe huid
met gele vlekken; deze laatste waren onschuldige dieren, zeer gezocht
om het lekkere vleesch, die dorre vlakten schenen te verkiezen boven
de weilanden van vruchtbare streken.

Door het dagelijksch voorttrekken onder de gloeiend heete zon,
in een atmosfeer die geen zweem van vocht bevatte, door hunne in
eene onuitstaanbaar hooge temperatuur dag en nacht voortgezette
geodesische werkzaamheden, werden de astronomen al meer en meer
afgemat. Hun watervoorraad, die in vaatjes bewaard werd, begon te
verminderen. Zij hadden zich reeds op rantsoen gesteld, en leden
daardoor veel. Evenwel waren hun ijver en hun moed zóó groot,
dat zij moeite en gebrek verachtten en geen enkel onderdeel van
hun uitgebreiden en nauwkeurigen arbeid verwaarloosden. Den 25sten
Januari was een zevende gedeelte van den meridiaan, dat een nieuwen
graad omvatte, berekend door middel van negen nieuwe driehoeken,
waardoor het getal tot nog toe berekende driehoeken tot zevenenvijftig
geklommen was. De astronomen hadden nog slechts een gedeelte van de
woestijn door te trekken, en volgens de meening van den Boschjesman
moesten zij vóór het einde van Januari het meer Ngami bereiken. De
kolonel en zijne makkers konden voor zich zelven best instaan, en
het zóólang uithouden.

Maar de mannen van het geleide, de Boschjesmannen, die door dezen
ijver niet werden aangezet, huurlingen, wier belang niets te maken
had met het wetenschappelijk doel der onderneming, inboorlingen,
die niet bijzonder geneigd waren verder voort te trekken, deze waren
slecht bestand tegen de vermoeienissen van den tocht. Zij hadden veel
te lijden door gebrek aan water. Reeds had men eenige door honger
en dorst uitgeputte lastdieren achter moeten laten, en het was te
vreezen dat dit getal dagelijks zou toenemen. Met de afmatting namen
gemor en verwijten ook toe. De taak van Mokum werd zeer moeilijk en
zijn invloed nam merkbaar af.

Weldra was het duidelijk dat het gebrek aan water een onoverkomelijke
hinderpaal worden zou, dat men niet verder noordwaarts trekken moest,
maar links of rechts van den meridiaan achteruitgaan, op het gevaar af
van de Russische astronomen te ontmoeten, om op die wijze de dorpen te
bereiken, die in minder dorre streken op den weg van David Livingstone
gevonden werden.

Den 15den Februari deelde de Boschjesman aan den kolonel mede, dat
de moeilijkheden waartegen men te vergeefs worstelde voortdurend
toenamen. De wagenleiders weigerden reeds hem te gehoorzamen. Elken
morgen waren het bij het opbreken der legerplaats tooneelen van verzet,
waaraan de meeste inboorlingen deelnamen. Het is zeker dat deze
ongelukkigen, door hitte afgemat en door dorst gekweld er werkelijk
ellendig aan toe waren. Bovendien wilden ossen en paarden, die zeer
slecht en karig voêr en bijna geen water kregen, niet meer voort.

De kolonel was zich den toestand volkomen bewust. Maar hardvochtig voor
zich zelven, was hij het ook voor anderen. Hij wilde de driehoeksmeting
op geenerleiwijze schorsen en verklaarde, dat al was hij alléén, hij
vooruit zou trekken. Overigens spraken zijne ambtgenooten evenals hij,
en zij waren gereed hem te volgen, hoe ver hij ook gaan wilde.

Door nieuwe pogingen verkreeg de Boschjesman van de inboorlingen,
dat zij hem nog eenigen tijd zouden volgen. Volgens zijne
meening was de karavaan niet meer dan vijf of zes dagen van het
Ngami-meer verwijderd. Dáár zouden ossen en paarden versche weiden
en schaduwrijke bosschen vinden, dáár zouden de mannen een geheel
meer van zoet water ontmoeten om zich te verfrisschen. Mokum wees
de voornaamste Boschjesmannen op dit vooruitzicht. Hij bewees hen
dat om levensvoorraad te krijgen, het beste was naar het noorden te
trekken. Inderdaad, als men westwaarts ging, dan was zulks in het
wilde voorttrekken; achterwaarts zou men weder in de karrou komen,
waar alle beken thans wel uitgedroogd zouden zijn. Eindelijk lieten
de inlanders zich door al deze redenen en verzoeken overhalen, en de
bijna uitgeputte karavaan hernam haar tocht naar het meer Ngami.

Gelukkig werden de geodesische opmetingen in deze uitgestrekte vlakte
door middel van palen en andere seinen gemakkelijk volbracht. Om
tijd te winnen werkten de astronomen dag en nacht; door het licht van
electrische lampen geleid, konden zij de hoeken op de nauwkeurigste
wijze meten.

Het werk ging dus met eenheid en orde voort, en het net van driehoeken
werd hoe langer hoe grooter. Den 16den Januari meende de karavaan
een oogenblik dat zij eindelijk water in overvloed zoude krijgen;
men zag namelijk aan den gezichteinder een meertje van een paar
kilometers breed. Men kan begrijpen dat deze tijding met groote
vreugde begroet werd; de geheele karavaan trok zoo snel mogelijk in
de aangewezen richting voort naar eene vrij uitgestrekte watervlakte,
die in de zonnestralen schitterde.

Tegen vijf uren 's avonds bereikte men het meer. Eenige paarden rukten
zich van hunne geleiders los en galoppeerden naar het zoozeer begeerde
water. Zij roken het, zij ademden het in, en weldra kon men zien dat
zij er tot aan de borst toe insprongen. Doch de dieren kwamen spoedig
weder op den oever. Zij hadden hun dorst niet kunnen lesschen, en
toen de Boschjesmannen er bij kwamen vonden zij het water met zooveel
zoutdeelen bezwangerd, dat zij het niet konden drinken.

De teleurstelling, men kan bijna zeggen, de wanhoop was groot. Niets
is wreeder dan bedrogen verwachting! Mokum meende dat men nu de hoop
moest opgeven om de inlanders nog verder te voeren. Het was gelukkig
voor de toekomst der onderneming, dat de karavaan zich dichter bij
het meer Ngami en de zijtakken van de Zambese bevond, dan bij eenige
andere streek waar drinkbaar water te vinden was. Aller behoud hing
dus van hunne voorwaartsche beweging af. In vier dagen zou de karavaan
aan de oevers van het meer zijn, als de geodesische opmetingen door
niets vertraagd werden.

Men vertrok weder. De kolonel maakte van de gesteldheid van den
grond gebruik, en mat driehoeken van zulke groote afmeting, dat het
plaatsen van seinpalen daardoor minder dikwijls noodig was. Daar
men vooral gedurende heldere nachten werkte, konden de lichtsignalen
bijzonder goed gezien, en met den theodoliet of met den cirkel van
Borda hoogst nauwkeurig opgenomen worden. Hierdoor won men tegelijk
tijd en krachten uit. Maar dat is zeker dat het voor die moedige en
met wetenschappelijken ijver bezielde geleerden, voor de inlanders,
die onder een vreeselijk klimaat van dorst bijna omkwamen, en voor
de lastdieren, die de karavaan met zich voerde, hoog tijd werd het
meer te bereiken. Geen levend wezen zou onder zulke omstandigheden
den tocht nog veertien dagen hebben volgehouden.

Den 21sten Januari begon de vlakke bodem eenigszins te veranderen;
hij werd hobbelig en oneffen. Tegen tien uren 's morgens zag men in
het noordwesten op een afstand van ongeveer vijftien kilometers een
heuvel van 5 of 600 voet. Het was de berg Scorzef.

De Boschjesman keek nauwkeurig om zich heen, nam de plaats op, en
zeide naar het noorden wijzende:

»Daar is het meer!"

»Ngami, Ngami!" juichten de inlanders, en gaven luidruchtige teekenen
van vreugde.

De Boschjesmannen wilden voorwaarts en den afstand die hen nog van
het meer scheidde, in één ren doorloopen. Maar het gelukte den jager
ze tegen te houden, daar hij hen deed opmerken dat het in eene door
Makololo's onveilig gemaakte streek van belang was bij elkander
te blijven.

Daar de kolonel de aankomst van zijn kleinen troep aan het
Ngami-meer wilde bespoedigen, besloot hij het station, waar hij zich
bevond, onmiddellijk met den Scorzef door een enkelen driehoek te
verbinden. Men kon den zeer steilen bergtop gemakkelijk zien, en deze
was dus zeer geschikt voor eene waarneming; men behoefde derhalve
den nacht niet af te wachten, en het was onnoodig eene afdeeling
matrozen en inlanders vooruit te zenden om een licht op den Scorzef
te ontsteken.

De instrumenten werden dus gesteld, en om grooter nauwkeurigheid
te verkrijgen, mat men op dit station nogmaals den tophoek van den
laatsten meer zuidwaarts gemeten driehoek.

Mokum was zeer verlangend den oever van het meer te bereiken, en
had daarom slechts eene voorloopige legerplaats laten opslaan. Hij
hoopte vóór den nacht het zoo zeer begeerde meer bereikt te hebben,
maar hij verzuimde daarom geen der gewone voorzorgsmaatregelen,
en liet den omtrek door eenige ruiters onderzoeken. Rechts en links
verhief zich een kreupelbosch, dat men voorzichtigheidshalve moest
verkennen. Sedert de antilopenjacht had men evenwel geen spoor van
Makololo's gezien, en deze schenen het opgegeven te hebben de karavaan
te bespieden. Toch wilde de wantrouwende Boschjesman op zijne hoede
en op alle gebeurtenissen verdacht zijn. Terwijl de jager aldus wacht
hield, hielden de astronomen zich bezig met een nieuwen driehoek te
meten. Volgens de opmetingen van William Emery zou deze driehoek hen
bij den twintigsten parallel brengen, en dáár moest het uiteinde van
den meridiaanboog zich bevinden, dien zij in dit gedeelte van Afrika
waren komen opmeten. Nog slechts weinige opmetingen aan de overzijde
van het meer, en waarschijnlijk zou dan het achtste gedeelte van den
meridiaan gemeten zijn. Door middel van eene op den grond gemeten
nieuwe basis, moest men dan de gedane opmetingen narekenen, en het
werk zou afgeloopen zijn. Men begrijpt dus met welk een ijver zij
bezield waren nu zij op het punt waren hun omvangrijken arbeid te
zien eindigen.

En hoe hadden de Russen nu gedurende dien tijd van hunne zijde
gewerkt? Sedert zes maanden waren de leden der internationale commissie
van elkander gescheiden; maar waar bevonden zich nu Mathieu Strux,
Michel Zorn en Nikolaas Palander? Hadden zij zoovele vermoeienissen
doorgestaan als hunne Engelsche ambtgenooten? Hadden zij ook geleden
door gebrek aan water, en door de moordende hitte van dit klimaat? Was
misschien de streek, waardoor hun weg geloopen had, en die aanmerkelijk
dichter bij den weg van David Livingstone gelegen was, minder droog
en dor geweest? Misschien, want noordwaarts van Kolobeng bevonden
zich rechts van den meridiaan dorpen als Schokuané, Schoschong en
andere, waar de Russische karavaan zich van levensmiddelen had kunnen
voorzien. Maar was het ook niet te vreezen dat in deze minder woeste
en bij gevolg meer door roovers bezochte streken de kleine troep
van Mathieu Strux vele gevaren geloopen had? Nu de Makololo's de
vervolging van de Engelschen schenen te hebben opgegeven, moest men
misschien daaruit het besluit trekken, dat zij de Russen vervolgden.

De kolonel, die altijd in zijn arbeid verdiept was, dacht niet meer
aan die dingen of wilde zulks misschien niet, doch Murray en Emery
spraken dikwijls over het lot van hunne vroegere makkers. Zouden
zij hen ooit terug zien? Zouden de Russen in hunne onderneming
slagen? Zouden zij hetzelfde wiskundig resultaat verkrijgen, dat
is te zeggen, zou de waarde van een lengtegraad in dit gedeelte van
Afrika voor beide commissiën dezelfde zijn, nu zij tegelijktertijd,
maar elk afzonderlijk, een net van driehoeken gemeten hadden? En dan
dacht Emery aan zijn vriend, wiens scheiding hem zooveel verdriet
had gedaan, en die, dat wist hij, hem ook wel nimmer vergeten zou.

Ondertusschen was het meten der hoeksafstanden begonnen. Om den hoek
te verkrijgen, welks top gelegen was aan het station, waar men zich
bevond, moest men het oog richten op twee signalen, van welke het een
gevormd werd door den top van den Scorzef. Voor het andere signaal
links van den meridiaan koos men een steil heuveltje dat slechts op
vier kilometers afstands lag. Men bepaalde er de richting van door
een der kijkers van den repetitie-cirkel.

Zooals gezegd is, was de Scorzef betrekkelijk ver verwijderd; maar de
astronomen hadden geene keuze, daar deze berg de eenige uitstekende
punt in deze geheele streek was. Er verhief zich inderdaad geene andere
hoogte in het noorden of westen, evenmin aan de overzijde van het
meer Ngami, dat men nog niet eens zien kon. De afstand van den Scorzef
zoude de waarnemers noodzaken zich vrij ver aan de rechterzijde van den
meridiaan te begeven, maar na rijp beraad begrepen zij anders te kunnen
doen. Derhalve richtte men het oog nauwkeurig op den eenzaam staanden
bergtop en de afwijking der beide kijkers van den repetitiecirkel,
waardoor men de waarneming deed, gaf de wijdte van den hoek, dien men
aan het station meten wilde en waarvan de beenen door den Scorzef en
het heuveltje werden aangewezen. Om met nog grooter nauwkeurigheid
te werken, herhaalde de kolonel zijne berekening twintig malen, door
zijne kijkers evenveel malen op den repetitiecirkel te verplaatsen;
op deze wijze deelde hij de fouten, die mogelijk bij het aflezen
begaan waren, door twintig, en verkreeg zóó de grootte van den hoek
met volkomen juistheid.

Niettegenstaande het ongeduld der inlanders werden deze verschillende
waarnemingen door den kalmen Everest met dezelfde zorg gedaan alsof
hij op het observatorium te Cambridge zat. De geheele 21ste Februari
ging op die wijze voorbij, en het was eerst bij het vallen van den
avond tegen half zes dat het aflezen der graden moeilijk werd, waarom
de kolonel zijne waarnemingen moest eindigen.

»Ik ben tot uw dienst, Mokum," zeide hij toen tot den Boschjesman.

»Het is niet al te vroeg meer, kolonel," antwoordde Mokum, »en ik
vind het jammer dat u uw werk niet voor het vallen van den nacht hebt
kunnen afkrijgen, want dan zouden wij getracht hebben ons kamp aan
den oever van het meer over te brengen."

»Maar wie belet ons nog te vertrekken?" vroeg Everest. »Een afstand
van vijftien kilometers, zelfs in de duisternis kan ons toch niet
afschrikken? De weg loopt rechtuit, altijd door de vlakte, en wij
behoeven niet bang te zijn om te verdwalen."

»Ja .... inderdaad ...." antwoordde de Boschjesman, die bij zich
zelven scheen te overleggen, »misschien kunnen wij het wagen, hoewel ik
liever bij klaarlichten dag door deze streek zou getrokken zijn! Onze
manschappen willen gaarne vooruit en naar het zoete water van het meer,
wij zullen dus vertrekken, kolonel."

»Zooals gij wilt, Mokum!" hernam de kolonel.

Toen allen het plan hadden goedgekeurd, werden de ossen voor de wagens
gespannen, de paarden bestegen, de instrumenten weder ingepakt, en
toen de Boschjesman om zeven uren het sein tot vertrekken gaf, toog
de karavaan, door den dorst geprikkeld, naar het meer Ngami op weg.

Uit een zeker instinkt van veldontdekker had de Boschjesman de drie
Europeanen verzocht hunne geweren mede te nemen en zich van amunitie
te voorzien. Hij zelf droeg de buks, die Murray hem geschonken had,
en had een genoegzamen voorraad patronen in de tasch.

Men ging op weg; het was stikdonker. Dikke wolken bedekten den hemel;
evenwel was de lucht aan den gezichteinder vrij van wolken. Mokum, die
zeer scherp zag, keek goed rond; eenige woorden door hem tegen Murray
gezegd, bewezen dezen, dat de Boschjesman de streek als niet zeer
veilig beschouwde; hij was dus van zijn kant ook op alles voorbereid.

De karavaan trok aldus gedurende drie uren in noordelijke richting
voort, maar had veel van afmatting en dorst te lijden, zoodat de reis
niet snel ging. Men moest de achterblijvers dikwijls inwachten. Men
vorderde slechts drie kilometers in het uur, en tegen tien uren
's avonds was de kleine bende nog zes kilometers van het meer
verwijderd. De beesten hijgden en konden door de drukkende hitte
nauwelijks ademhalen. De dampkring was zoo droog, dat de gevoeligste
vochtmeter er waarschijnlijk geen greintje vocht in zou gevonden
hebben.

Niettegenstaande de vermaningen van den Boschjesman, bleef de karavaan
niet bij elkander; menschen en dieren vormden eene lange rij; eenige
ossen, die geheel uitgeput waren, vielen op den grond neder. Ruiters
zonder paarden sleepten zich met moeite voort en het zou aan de
kleinste bende inlanders gemakkelijk gevallen zijn ze allen op te
lichten. Mokum spaarde in zijn ongerustheid woorden noch daden;
hij ging van den een naar den ander, trachtte te vergeefs de orde
te herstellen, en zonder dat hij het bemerkt had, ontbrak reeds een
gedeelte zijner manschappen.

Om elf uren waren de drie voorste wagens nog slechts op drie kilometers
van den Scorzef. Niettegenstaande de duisternis, kon men den alleen
staanden berg vrij duidelijk zien, daar hij zich als eene reusachtige
piramide verhief. Hij scheen door de duisternis nog dubbel zoo hoog
als hij werkelijk was. Als Mokum zich niet bedroog, moest het meer
zich achter die hoogte bevinden; men behoefde dus slechts om den berg
heen te trekken om langs den kortsten weg deze watervlakte te bereiken.

De Boschjesman stelde zich aan het hoofd der karavaan met de drie
Europeanen, en hij wilde juist een weinig links aftrekken toen
hij plotseling staan bleef op het hooren van zeer duidelijke, doch
verwijderde schoten.

De Engelschen hielden aanstonds hunne paarden in; zij luisterden
met gemakkelijk te begrijpen angst. In een land, waar inlanders
zich slechts van lansen en pijlen bedienen, moesten geweerschoten
verwondering en angst verwekken.

»Wat is dat?" vroeg de kolonel.

»Geweerschoten!" antwoordde John Murray.

»Geweerschoten?" riep Everest, »en in welke richting?"

»Er worden geweerschoten op den top van den Scorzef gelost,"
antwoordde Mokum. »Ik zie de flikkering van die schoten in de
duisternis; men is daar aan het vechten! Het zijn zeker Makololo's,
die daar Europeanen aanvallen."

»Europeanen!" zeide William Emery.

»Ja, mijnheer," antwoordde Mokum. »Die luidruchtige schoten kunnen
slechts door Europeesche geweren gelost worden, en ik zou haast zeggen
dat het juistheidswapenen zijn."

»Zouden daar dan Europeanen zijn?..."

De kolonel viel hem echter in de rede, en riep: »Mijne heeren, wie
die Europeanen ook zijn mogen, wij moeten hun te hulp snellen!"

»Ja, ja, zeker!" riep Emery, wiens hart als toegeknepen werd.

Voordat hij op den berg aantrok, wilde de Boschjesman eerst zijne
kleine bende voor de laatste maal verzamelen, daar een troep
plunderaars hen anders onverwacht zou kunnen overvallen. Toen de
jager evenwel naar de achterhoede reed, was de karavaan uit elkander
gestoven, de paarden afgespannen, de wagens verlaten, en reeds
vluchtten eenige mannen als schimmen naar het zuiden over de vlakte.

»Die lafaards!" riep Mokum: »Dorst, vermoeienis, alles vergeten zij
om te vluchten!" Zich daarop naar de Engelschen en hunne dappere
matrozen wendende, zeide hij: »Komaan, vooruit dan maar!"

De Europeanen snelden daarop met den jager in noordelijke richting en
zetten hunne uitgeputte paarden zooveel mogelijk aan. Twintig minuten
daarna hoorde men duidelijk het krijgsgeschreeuw der Makololo's. Men
kon nog niet nagaan hoe groot hun aantal was. Die inlandsche roovers
deden waarschijnlijk een aanval op den Scorzef van welks top het
geweervuur flikkerde. Men zag geheele benden naar den top klimmen.

Weldra waren de kolonel en zijne makkers in de onmiddellijke nabijheid
der aanvallers; zij stegen van hunne uitgeputte paarden en vuurden
onder een vreeselijk hoerah, dat de belegerden moesten kunnen hooren,
hunne geweren op de menigte inboorlingen af. Toen zij de snel op
elkander volgende schoten van de achterladers hoorden, meenden de
Makololo's dat zij door eene groote bende werden aangevallen. Deze
plotselinge aanval verraste hen, en zij trokken terug voordat zij
van hunne pijlen en lansen gebruik hadden gemaakt.

Zonder een oogenblik te verliezen, laadden en schoten de Engelschen
zonder ophouden, en wierpen zich op den troep plunderaars. Reeds
lagen een vijftiental lijken op den grond. De Makololo's stoven uit
elkander; de Europeanen drongen in de gemaakte opening door, en de
meest nabijzijnde inlanders omverwerpende, trokken zij achterwaarts
tegen de helling van den berg op. In tien minuten hadden zij den top
bereikt, die in de duisternis bijna onzichtbaar was. De belegerden
hadden intusschen het vuren gestaakt, uit vrees dat zij hen konden
treffen, die hun zoo onverwachts te hulp kwamen. En die belegerden
waren de Russen! Zij waren daar allen, Mathieu Strux, Nikolaas
Palander, Michel Zorn en hunne vijf matrozen. Doch van de inlanders,
die vroeger hunne karavaan vormden, was niemand anders dan de trouwe
gids over. Die ellendige Boschjesmannen hadden ook hen op het oogenblik
des gevaars verlaten.

Toen de kolonel verscheen, sprong Mathieu Strux boven van het kleine
muurtje, dat den top van den Scorzef omringde.

»Gij mijne heeren Engelschen!" riep de astronoom van Pulkowa.

»Wij zelve, mijne heeren Russen," antwoordde de kolonel op ernstigen
toon. »Maar hier zijn geen Russen of Engelschen! Er zijn slechts
Europeanen vereenigd om zich te verdedigen!"







XIX.

Meten of sterven.


De woorden van kolonel Everest werden met gejuich ontvangen. Tegenover
die Makololo's en het gemeenschappelijk gevaar vergaten Russen en
Engelschen den internationalen oorlog en konden zich slechts tot
gemeenschappelijke verdediging vereenigen. De toestand beheerschte
alles, en inderdaad was de Engelsch-Russische commissie tegenover
den vijand veel sterker en eendrachtiger vereenigd dan ooit te
voren. William Emery en Michel Zorn waren in elkanders armen
gevallen. De andere Europeanen hadden hun nieuw verbond met een
handdruk bekrachtigd.

Het eerste werk der Engelschen was om hun dorst te lesschen; het water
uit het meer ontbrak in de Russische legerplaats niet. Onder eene
kazemat, die een gedeelte uitmaakte van eene verlaten schans op den
top van den Scorzef, verhaalden de Europeanen elkander wat er sedert
hunne scheiding te Kolobeng gebeurd was. Gedurende dien tijd hielden
de matrozen de Makololo's in het oog, die hun eenige rust gaven.

Waarom bevonden de Russen zich op dien bergtop, zoover links van
hun meridiaan? Om dezelfde reden die de Engelschen rechts daarvan
deed verschijnen. De Scorzef was ongeveer halfweg tusschen de beide
meridianen in gelegen, en de eenige hoogte in deze streek, die aan
den oever van het meer Ngami als signaal dienen kon. Het was dus zeer
natuurlijk dat de beide commissiën elkander ontmoetten op de eenige
hoogte, die hen bij hunne waarnemingen helpen kon. De Engelsche
en Russische meridianen eindigden op twee vrij ver van elkander
verwijderde punten beiden aan het meer. Daarom moesten de waarnemers
de zuidelijke en noordelijke oevers door geodesische opmeting met
elkander verbinden.

Daarop trad Strux in eenige bijzonderheden over den door hen
volbrachten arbeid. Van Kolobeng af was de driehoeksmeting zonder
ongeval geschied. Deze eerste meridiaan, die het lot aan de Russen
had toegewezen, liep door een vruchtbaar, zeer weinig golvend terrein,
dat de meting van een net van driehoeken zeer gemakkelijk maakte. De
Russische sterrekundigen hadden evenals de Engelschen veel te lijden
gehad van de ontzettende hitte, maar niet van het gebrek aan water. Er
was overvloed van riviertjes in deze streek, en deze onderhielden er
eene heilzame vochtigheid. Paarden en ossen waren dus om zoo te zeggen
voortdurend door onmetelijke groene weilanden getrokken, die hier en
daar door bosschen en kreupelhout waren doorsneden. Door 's nachts
vuren aan te steken, had men de wilde dieren van de legerplaatsen
verwijderd kunnen houden. De bevolking bestond uit de bewoners van
die dorpen en kralen, waar dokter Livingstone bijna altijd gastvrij
ontvangen was. De Boschjesmannen hadden op die reis dus geene reden tot
klagen gehad. Den 20sten Februari bereikten de Russen den Scorzef,
en waren er sinds zesendertig uren gevestigd toen de Makololo's
ten getale van drie- of vierhonderd in de vlakte verschenen. De
verschrikte Boschjesmannen verlieten aanstonds de karavaan en lieten
de Russen aan zich zelven over. De Makololo's begonnen de wagens, die
aan den voet van den berg stonden, te plunderen; maar gelukkig waren de
instrumenten bij de aankomst aanstonds in de schans geborgen. Bovendien
was de stoomboot onbeschadigd, want de Russen hadden vóór de komst der
plunderaars den tijd gehad haar in elkander te zetten en thans lag zij
te dobberen in een kleinen inham van het meer. Aan dien kant rezen
de zijden van den berg bijna loodrecht uit het meer omhoog, zoodat
men daar niet kon aangevallen worden; doch aan den zuidkant kon de
helling van den berg gemakkelijk beklommen worden, en bij den aanval,
dien zij beproefd hadden, zouden de Makololo's misschien tot aan de
schans zijn doorgedrongen zonder de toevallige komst der Engelschen.

Zoo was in hoofdtrekken het verhaal van Mathieu Strux. Kolonel
Everest deelde hem op zijne beurt mede, wat hun op zijn tocht naar
het noorden overkomen was, het lijden en de afmatting der karavaan,
den opstand der Boschjesmannen, de moeilijkheden en hinderpalen, die
men had moeten overwinnen. Daaruit bleek, dat de Russen sedert hun
vertrek van Kolobeng vrij wat meer begunstigd waren dan de Engelschen.

De nacht van 21 op 22 Februari ging zonder ongeval voorbij. De
Boschjesman en de matrozen hadden aan den voet van de schans de wacht
gehouden. De Makololo's vernieuwden den aanval niet; maar eenige
vuren aan den voet van den berg bewezen dat die roovers nog altijd
op dezelfde plaats lagen en hun plan nog niet hadden opgegeven.

Den volgenden dag, 22 Februari, kwamen de Europeanen bij het aanbreken
van den dag uit de kazemat te voorschijn om het oog over de vlakte te
laten weiden. De eerste morgenschemering verlichtte in een oogwenk
de geheele uitgestrekte vlakte tot aan de uiterste grenzen van den
gezichteinder. Aan de zuidzijde zag men de woestijn met haar geelachtig
zand, met haar verbrand gras, en haar dor uiterlijk. Aan den voet des
bergs was het kamp opgeslagen, waarin vier of vijfhonderd inlanders
door elkander krioelden. Hunne vuren brandden nog. Eenige stukken
wildbraad werden op gloeiende kolen geroosterd. Het was duidelijk,
dat de Makololo's de plaats niet wilden verlaten, hoewel zij zich reeds
hadden meester gemaakt van al wat de karavaan kostbaars bezat, al het
materieel, de wagens, paarden, ossen en levensvoorraad. De buit was hun
zonder twijfel niet voldoende, en na de Europeanen vermoord te hebben,
wilden zij zich zeker van hunne wapenen meester maken, waarvan de
kolonel en de zijnen zulk een verschrikkelijk gebruik hadden gemaakt.

Na het kamp te hebben opgenomen, hadden de Engelsche en Russische
geleerden een langdurig onderhoud met den Boschjesman; men moest een
bepaald besluit nemen, doch dit zou afhangen van zekeren samenloop
van omstandigheden, en bovendien moest men eerst nauwkeurig de ligging
van den Scorzef bepalen.

De astronomen wisten reeds dat deze berg aan de zuidzijde begrensd werd
door de onmetelijke vlakte, die zich tot aan de karrou uitstrekte; ten
oosten en westen was het de woestijn, doch in hare kleinste breedte. In
het westen kon men aan den gezichteinder flauw den omtrek zien van de
heuvels, die het vruchtbare land der Makololo's begrenzen, en welks
hoofdstad, Maketo, op ongeveer honderd kilometers noordoostelijk van
het meer Ngami ligt.

In het noorden daarentegen werd de Scorzef door eene geheele
andere landstreek begrensd. Welk een onderscheid met de woeste
steppen in het zuiden! Water, boomen, weilanden en al die planten,
die eene voortdurende vochtigheid tot onderhoud behoeven! Over eene
uitgestrektheid van minstens honderd kilometers strekte zich oost-
en westwaarts het schoone water van het meer uit, en weerkaatste het
de stralen der opkomende zon. Het meer had juist in deze richting
zijne grootste breedte. Maar van het noorden naar het zuiden was het
niet meer dan dertig of veertig kilometers breed. Aan de oostzijde
scheen de grond zacht op te loopen, en leverde met zijne bosschen,
weilanden en rivieren (zijtakken van de Liambi en Zambese) een even
rijk als afwisselend panorama op, verschillend van uitzicht, terwijl
geheel in het noorden, maar op minstens tachtig kilometers afstand,
eene rij kleine bergen het geheel schilderachtig omlijstte. Eene
schoone landstreek, eene oase in de woestijn! De grond was uitstekend
bevochtigd door een net van kleine beken, en ademde leven en
groeikracht. Het was de Zambese, de groote stroom die door hare
zijtakken deze wonderbare groeikracht onderhield! Hij mag met recht
de onmetelijke slagader genoemd worden, die voor zuidelijk Afrika is
wat de Donau is voor Europa en de Maranon voor Zuid-Amerika.

Zoo was het panorama dat zich voor de blikken der Europeanen
ontrolde. Wat den Scorzef betreft, deze verhief zich op den oever van
het meer, en zooals Mathieu Strux reeds gezegd had, rezen de wanden
van den berg loodrecht uit het water omhoog. Maar geen helling is
zoo steil of een zeeman kan er wel op en af en langs een zeer sterk
glooiend pad hadden deze toch het meer bereikt, waar de stoomboot
voor anker lag. Men was dus zeker van water in overvloed te hebben,
en de kleine bezetting kon, zoolang de levensmiddelen duurden, het
achter de muren der verlaten schans wel uithouden.

Maar hoe kwam deze schans in de woestijn op den top van dien
berg? Men vroeg er Mokum naar, die deze streek reeds als gids van
dokter Livingstone bereisd had; hij antwoordde ongeveer het volgende:
de omtrek van het meer Ngami werd oudtijds dikwijls bezocht door
ivoor- en elpenbeenhandelaars; het ivoor wordt door olifanten en
neushoorns geleverd; het elpenbeen is het menschenvleesch, dat levende
vleesch waarin de slavenhandelaars handelen. Het geheele land van de
Zambese wordt nog bezocht door die ellendige vreemdelingen die den
slavenhandel drijven. Oorlogen, twisten en plundering verschaffen
eene groote menigte gevangenen, die als slaven verkocht worden. Juist
langs dezen oever van het meer trokken nu de handelaars naar het
westen. Vroeger was de Scorzef het middelpunt van de legerplaatsen
der karavanen. Daar rustten zij uit voordat zij langs de Zambese naar
hare monding trokken. De kooplieden hadden derhalve deze stelling
versterkt om zich met hunne slaven te verdedigen tegen plunderaars,
want het gebeurde niet zelden dat inlandsche gevangenen weder werden
weggehaald door hen, die ze eerst verkocht hadden, om ze dan op nieuw
te verhandelen.

Zóó was deze schans ontstaan, maar op dit tijdstip was zij zeer in
verval. De weg voor den karavaanhandel had zich verlegd. Het meer zag
die kooplieden niet meer aan zijne oevers; de Scorzef behoefde niet
meer verdedigd te worden, en de muren, die er omheen stonden vielen
in puin. Van die schans was niets meer over dan eene omwalling in den
vorm van een cirkelsector, welks boog naar het zuiden, en waarvan de
koorde noordwaarts gekeerd was. In het midden verhief zich eene met
kazematten voorziene redoute met schietgaten, en waarboven een klein
houten koepeltje uitstak, dat door den afstand verkleind, tot mikpunt
voor den kijker van kolonel Everest gediend had. Maar hoe vervallen
ook, toch bood de schans nog eene vrij zekere schuilplaats voor
de Europeanen aan. Achter die van dikken zandsteen gebouwde muren,
en gewapend als zij waren met achterladers, konden de astronomen en
matrozen het tegen een geheel leger Makololo's uithouden, zoolang
zij levensmiddelen en amunitie hadden, en misschien zelfs hunnen
geodesischen arbeid ten einde brengen.

De kolonel en zijne makkers hadden amunitie in overvloed, want de kist,
die deze bevatte had in den wagen gestaan, waarmede de stoomboot
vervoerd was, en zooals men weet, hadden de plunderaars zich van
dezen wagen niet meester gemaakt.

Wat levensmiddelen aangaat, dat was een andere vraag; daarin bestond
juist de moeilijkheid; de provisiewagens waren geplunderd. In de
schans was niet meer voorhanden dan om de achttien mannen gedurende
twee dagen te voeden. Dit bleek uit eene nauwkeurige lijst, die
daarvan door den kolonel en Mathieu Strux werd opgemaakt.

Toen de lijst opgemaakt en een zeer sober ontbijt genuttigd was,
vereenigden de astronomen en de Boschjesman zich in de kazemat,
terwijl de matrozen goed de wacht hielden om de muren der schans.

Men besprak met elkander het gebrek aan levensmiddelen en wist niet
op welke wijze daarin te voorzien, toen de jager het volgende in
't midden bracht:

»Gij bekommert u over gebrek aan levensmiddelen, en ik zie waarlijk
niet in, waarom u dit zoo kan verontrusten. Wij hebben slechts voor
twee dagen voorraad, zegt gij? Maar wie noodzaakt ons nog twee dagen
in de schans te blijven? Kunnen wij haar niet vandaag of morgen
verlaten? Wie belet het ons? De Makololo's? Maar zij loopen voor
zoover ik weet, nog niet over het water van het meer, en met de
stoomboot neem ik aan u binnen weinige uren aan de noordzijde van
het meer neder te zetten."

Op dit voorstel keken de geleerden elkander en den Boschjesman
aan. Het scheen inderdaad alsof dit zoo natuurlijke denkbeeld geen
van allen in het hoofd was gekomen. En inderdaad, zij hadden daaraan
niet gedacht! Deze gedachte kon ook bij die stoutmoedige mannen niet
opkomen, die bij dezen gedenkwaardigen tocht tot het einde toe de
helden der wetenschap zijn moesten.

John Murray vatte het eerst het woord op, en antwoordde den
Boschjesman:

»Maar dappere Boschjesman, wij hebben onze taak niet volbracht."

»Welke taak?"

»Het meten van den meridiaan!"

»Denkt gij dan," hernam de jager, »dat die Makololo's wat om uw
meridiaan geven?"

»Het is mogelijk dat zij er niets om geven," hernam John Murray,
»maar wij geven er om, wij zullen deze onderneming niet in den steek
laten. Is dat uwe meening ook niet, waarde ambtgenooten?"

»Zoo denken wij er ook over," antwoordde de kolonel, die uit aller naam
sprak en daardoor de tolk was van de gevoelens, die door allen gedeeld
werden. »Wij zullen de meting van den meridiaan niet opgeven! Zoolang
één van ons zal overblijven, zoolang één onzer nog door een kijker
zien kan, zal de driehoeksmeting worden voortgezet. Wij zullen als
't noodig is met het geweer in de eene en onzen kijker in de andere
hand onze waarnemingen voortzetten, maar wij zullen tot onzen laatsten
ademtocht volhouden."

»Hoezee voor Engeland! Hoezee voor Rusland!" riepen deze moedige
geleerden, die de wetenschap stelden boven elk gevaar. De Boschjesman
keek zijne metgezellen een oogenblik aan en antwoordde niet: hij had
het begrepen.

Het sprak dus van zelf dat de meting zou worden voortgezet. Maar
zouden de plaatselijke moeilijkheden, dat meer, de keuze van een goed
station, de uitvoering niet beletten? Deze vraag werd aan Mathieu
Strux gedaan. De Russische astronoom die reeds twee dagen op den
Scorzef zat, moest deze vraag kunnen beantwoorden.

»Mijne heeren," zeide hij, »het werk zal moeilijk en omslachtig
zijn, het zal veel geduld en ijver vorderen, maar het is niet
onuitvoerbaar. Want wat is de zaak? Om den Scorzef met een station ten
noorden van het meer te verbinden? Bestaat er zulk een station? Ja het
bestaat, en ik heb aan den gezichteinder reeds een bergtop uitgekozen,
die als mikpunt voor onze kijkers dienen kan. Hij verheft zich ten
noordwesten van het meer, zoodat deze zijde van den driehoek het meer
Ngami in schuine richting zal snijden."

»Welnu," zeide de kolonel, »als er zulk een punt bestaat, waar zit
dan de moeilijkheid?"

»De moeilijkheid," antwoordde Mathieu Strux, »zit in den afstand,
die den Scorzef van dien bergtop scheidt!"

»Hoe groot is die afstand?" vroeg Everest.

»Ten minste honderdtwintig kilometers."

»Onze kijker zal dien afstand overschrijden."

»Maar men zal een vuur op den top moeten aansteken."

»Dat zal gebeuren."

»Dat vuur moet daar worden heen gebracht."

»Dat zal ook gebeuren."

»En gedurende dien tijd zal men zich tegen de Makololo's moeten
verdedigen," voegde de Boschjesman er bij.

»Dit zal ook geschieden."

»Mijne heeren," zeide Mokum, »ik ben tot uw dienst en ik zal alles
doen wat gij mij zult opdragen...."

Met deze woorden van den getrouwen jager eindigde een gesprek, waarvan
de toekomst der wetenschappelijke onderneming afhing. Met dezelfde
gedachte bezield en besloten zich zoo noodig op te offeren, verlieten
de geleerden de kazemat en namen het land op dat zich ten noorden van
het meer uitstrekte. Mathieu Strux wees den bergtop aan, dien hij had
uitgekozen. Het was de top van den Volquiria, een soort van kegel,
die door den verren afstand nauwelijks zichtbaar was. Hij verhief zich
tot eene aanzienlijke hoogte, en niettegenstaande den grooten afstand,
zou een groote electrieke lantaarn door den kijker wel gezien kunnen
worden als men slechts een veel vergrootend oculair gebruikte. Maar
die lantaarn moest men op meer dan honderd kilometers van den Scorzef
en op den top van een berg overbrengen. Dit was de grootste, maar
geen onoverkomelijke moeilijkheid. De hoek dien de Scorzef aan de
eene zijde met den Volquiria, en aan den anderen kant met het vorige
station vormde, zou de meting van den meridiaan waarschijnlijk ten
einde brengen, want de Volquiria moest dicht bij den twintigsten
parallel liggen. Men begrijpt dus al het belang van deze waarneming,
en met welk een ijver de astronomen daarvan de moeilijkheid trachtten
te overwinnen.

Voor alles moest men beproeven den lantaarn te plaatsen. Daarvoor moest
men honderd kilometers door eene onbekende streek afleggen. Michel
Zorn en William Emery boden zich daarvoor aan; hun aanbod werd
aangenomen. De gids stemde er in toe hen te vergezellen, zoodat zij
zich aanstonds gereed maakten om te vertrekken.

Zij wilden de stoomboot niet gebruiken; deze moest ter beschikking
blijven van hunne makkers, die misschien verplicht zouden zijn zich
met spoed te verwijderen, als zij hunne waarneming hadden volbracht. Om
het meer over te steken was het voldoende van berkenschors eene boot te
vervaardigen, die licht en sterk was, en die de inboorlingen in weinige
uren kunnen maken. Mokum en de gids daalden naar den oever af, waar
eenige kleine berken groeiden, en hadden het werk spoedig verricht.

Om acht uren 's avonds had men de instrumenten, de electrieke
lantaarns, eenige levensmiddelen, wapenen en amunitie in de boot
geladen. Men sprak af dat men elkander terug zou vinden aan den
zuidelijken oever van het meer, in eene kreek die de Boschjesman en
de gids beiden kenden. Bovendien zou de kolonel, zoodra de lantaarn
op den Volquiria waargenomen en de hoek berekend was, op den top van
den Scorzef een vuur ontsteken, opdat Michel Zorn en William Emery
evenzeer die plaats konden waarnemen en bepalen.

Na afscheid van hunne makkers te hebben genomen, verlieten de reizigers
de schans en daalden in de sloep af. De gids, een Engelsch en een
Russisch matroos waren reeds vooruitgegaan.

Het was stikdonker; het touw werd losgemaakt en de lichte boot gleed
door de kracht der riemen stil over het water van het meer.







XX.

Acht dagen op den top van den Scorzef.


Niet zonder beklemming des harten, hadden de astronomen gezien dat
hunne jeugdige ambtgenooten zich verwijderden. Welke moeiten, welke
gevaren stonden dezen moedigen jongen lieden te wachten midden in
eene onbekende streek, door welke zij nog ongeveer honderd kilometers
moesten afleggen! De Boschjesman stelde hunne vrienden evenwel gerust
door den moed en de bekwaamheid van den geleider te roemen. Bovendien
mocht men veronderstellen dat de Makololo's, die al te zeer om den
Scorzef bezig waren, geen plundertochten ten noorden van het meer
zouden ondernemen. Mokum meende, en zijn oordeel bedroog hem niet,
dat de kolonel en zijn makkers aan veel grooter gevaar in de schans
waren blootgesteld, dan de jonge astronomen op hun tocht naar het
noorden. De matrozen en de Boschjesman hielden 's nachts beurtelings de
wacht. De duisternis toch moest de vijandige voornemens der inlanders
begunstigen. Maar dat kruipende gedierte, zooals Mokum ze noemde,
waagde zich nog niet op de helling van den berg. Misschien wachtten
zij versterking om den berg van alle zijden te gelijk aan te vallen
en door hun groot getal den tegenstand der belegerden te verzwakken.

De jager had zich in zijne gissing niet bedrogen, en toen de dag weder
aanbrak, kon de kolonel zien dat het getal der Makololo's aanzienlijk
was toegenomen. Hun kamp, dat met bekwaamheid was ingericht,
omringde den voet van den Scorzef en maakte de vlucht door de vlakte
onmogelijk. Gelukkig kon het meer niet bewaakt worden, en zoo noodig
zou de terugtocht zonder onvoorziene omstandigheden altijd over het
water kunnen plaats hebben. Maar er was nog geen sprake van vlucht. De
Europeanen bezetten een wetenschappelijken post, een eerepost, dien
zij niet dachten te verlaten. In dat opzicht heerschte tusschen hen
volkomen overeenstemming. Er bestond zelfs geen zweem meer van eenige
persoonlijke veete tusschen den kolonel en Mathieu Strux. Nimmer was
er sprake van den oorlog, die op dat tijdstip tusschen Engeland en
Rusland gevoerd werd; er werd zelfs geene zinspeling op gemaakt. De
beide geleerden gingen op hetzelfde doel af; beiden wilden tot eene
uitkomst geraken, die voor beide natiën even nuttig was, en hun
wetenschappelijken arbeid tot een goed einde brengen.

Terwijl zij het oogenblik afwachtten waarop de lantaarn op den top
van den Volquiria zou schitteren, hielden de beide astronomen zich
bezig met den vorigen driehoek te berekenen. Deze arbeid, die daarin
bestond dat men de beide laatste stations van de Engelsche opname
door den dubbelen kijker waarnam, werd zonder moeilijkheid volbracht,
en den uitslag er van door Nikolaas Palander opgeteekend. Toen dat
gedaan was, kwam men overeen gedurende de volgende nachten talrijke
sterren waar te nemen, zoodat men met de grootste juistheid de breedte
van den Scorzef berekenen kon.

Bovendien moest er eene zeer belangrijke vraag beslist worden,
en Mokum werd natuurlijk geroepen om in deze omstandigheid zijne
meening te zeggen. In hoeveel tijd minstens konden Zorn en Emery
de bergketen bereiken, die het meer Ngami ten noorden begrensde,
en wier voornaamste bergtop tot hoekpunt van den laatsten driehoek
dienen moest? De Boschjesman schatte op niet minder dan vijf dagen
den tijd, die noodig was om dit punt te bereiken. Het lag toch meer
dan honderd kilometers van den Scorzef af. De kleine troep ging
te voet, en als men de moeilijkheden in aanmerking nam, die zulk
eene met bergstroomen doorsneden streek moest opleveren, dan waren
vijf dagen nog een zeer kort tijdsverloop. Men nam dus hoogstens
zes dagen aan, en naar die berekening regelde men het verbruik
der levensmiddelen. Deze waren niet overvloedig voorhanden; men
had er een gedeelte van moeten afstaan aan de vertrokken makkers,
opdat deze daarmede zich konden voeden totdat zij zich door de jacht
weder voedsel konden verschaffen. De levensmiddelen, die zich in de
schans bevonden, waren niet meer dan voor twee dagen voldoende, als
elkeen zijne gewone portie kreeg. Het waren eenige ponden beschuit,
gedroogd vleesch en pemmican. Kolonel Everest besliste in overleg met
zijne ambtgenooten, dat het dagelijksch rantsoen tot op een derde zou
verminderd worden. Op die wijze kon men tot den zesden dag wachten of
het licht verschijnen zou op de plek, waarop men voortdurend den kijker
gericht had. De vier Europeanen, de zes matrozen en de Boschjesman,
dus elf in het geheel, leden wel door die onvoldoende voeding, doch
zij waren boven dergelijk lijden verheven.

»Bovendien is het niet verboden te jagen," zeide John Murray tegen den
Boschjesman. Deze schudde twijfelachtig het hoofd. Het scheen hem toe
dat op dezen eenzamen berg het wild wel zeer zeldzaam zijn zou. Maar
dit was daarom geene reden om aan zijn geweer rust te gunnen, en toen
hij dit besluit genomen had ging Murray, terwijl zijne ambtgenooten
bezig waren om de berekende metingen op het dubbele register van
Nikolaas Palander over te brengen, met Mokum buiten de omheining der
schans om den berg nauwkeurig op te nemen.

De makololo's waren kalm onder aan den berg gelegerd, en schenen zich
niet te willen haasten met een aanval. Misschien hadden zij het plan
de belegerden door honger te dwingen!

De Scorzef was spoedig opgenomen. De plaats waar de schans stond, was
in hare grootste afmeting geen 250 meters breed. De grond was met dik
gras en keisteenen bedekt, en hier en daar stonden eenige heesters,
voornamelijk van lischbloemen. De flora op den Scorzef bestond uit
erica's met roode bloemen en proteën met zilverkleurige bladeren. Op
de helling, in de spleten door uitspringende rotsen gevormd,
stonden tien voet hooge doornstruiken met trossen witte bloemen,
die den geur van jasmijnen hadden, doch waarvan de Boschjesman den
naam niet kende. (Waarschijnlijk was het de ardunia bispinosa). Na
een uur rondgekeken te hebben, had de Engelschman nog geen enkel
dier bespeurd. Evenwel vlogen eenige kleine vogels met donkerkleurige
vleugels en roode bekjes uit de struiken op, en zeker zou deze geheele
vogelschaar op het eerste geweerschot verdwenen zijn om nimmer terug
te keeren. Men behoefde dus op geen wild te rekenen om de bezetting
van leeftocht te voorzien.

»Men zal ten minste altijd in het meer kunnen visschen," zeide John
Murray, terwijl hij aan den noordelijken rand van den berg stilstond
en de prachtige watervlakte beschouwde.

»Zonder net of hengel visschen gaat even goed als vogels in de
vlucht grijpen," zeide de Boschjesman. »Maar wij behoeven nog niet
te wanhoopen. U weet dat het toeval ons reeds dikwijls gediend heeft,
en ik denk dat dit nog wel eens zal gebeuren."

»Het toeval!" hervatte Murray, »maar als God dit ten onzen
dienste stelt, dan is het de beste verzorger van het menschelijke
geslacht, dien ik ken! Er is geen zekerder dienaar, geen vernuftiger
hofmeester! Het heeft ons met onze Russische vrienden vereenigd,
en hen juist daarheen gevoerd, waar wij zelve wilden komen, en het
zal ons met elkander wel zachtjes daarheen brengen, waar wij willen!"

»En zal het ons voeden?" vroeg de Boschjesman.

»Zeker, vriend Mokum," antwoordde Murray, »en daarmede zal het toeval
slechts zijn plicht doen."

De woorden van den Engelschman waren zeker geruststellend, maar de
Boschjesman meende dat het toeval een dienaar was, die door zijne
meesters een weinig geholpen moest worden, en hij legde bij zich
zelven de belofte af dit des noods te doen.

De dag van den 25sten Februari bracht geene verandering in den
toestand der belegeraars en belegerden. De Makololo's bleven binnen
hunne legerplaats; kudden ossen en schapen weidden aan den voet van
den Scorzef op de landen, die door kleine beekjes vruchtbaar waren
geworden. De geplunderde wagens waren in het kamp gebracht. Eenige
vrouwen en kinderen, die de nomaden gevolgd waren, hielden zich met
gewoon dagwerk bezig. Van tijd tot tijd kwam er een hoofdman, die
herkenbaar was aan zijn kostbaren pels, op de helling van den berg
en scheen naar een voetpad te zoeken, dat hem des te zekerder op
den top brengen zou. Een bukskogel noodzaakte hem echter om spoedig
naar de vlakte terug te keeren. Dan antwoordden de Makololo's met hun
krijgsgeschreeuw, schoten eenige onschadelijke pijlen af, of dreigden
met hunne lansen, en alles keerde tot de gewone rust terug.

Den 26sten Februari waagden de inlanders eene meer ernstige poging,
en beklommen ten getale van vijftig den berg aan drie kanten. De
geheele bezetting kwam buiten de schans aan den voet van den wal. De
Europeesche achterladers brachten in de rangen der Makololo's eenige
verliezen te weeg. Vijf of zes van die plunderaars werden gedood,
en de rest van de bende trok af. Evenwel was het duidelijk dat,
hoe snel zij hunne geweren ook afschoten, de belegerden door het
groote getal konden overrompeld worden. Als vele honderden Makololo's
den berg tegelijk bestormden, zou het moeilijk zijn om hun van alle
kanten weerstand te bieden. John Murray kwam toen op het denkbeeld om
de voorzijde der schans te beschermen, door er de mitrailleuse, het
voornaamste wapen der stoomboot, te plaatsen. Het was een uitstekend
verdedigingsmiddel. De eenige moeilijkheid was om dit zware voorwerp
langs die loodrechte en moeilijk te beklimmen rotsen naar boven te
krijgen. Echter waren de matrozen van de Queen and Tzar zoo behendig,
vlug, men zou zelfs zeggen stout, dat de vreeselijke mitrailleuse
den 26sten in een schietgat van den muur geplaatst was. Dáár konden
de vijfentwintig loopen, die waaiervormig uitstonden, de geheele
voorzijde van de schans bestrijken. De inlanders zouden weldra kennis
maken met dit moordtuig, dat de beschaafde natiën twintig jaar later
als oorlogswapen in gebruik zouden nemen.

Gedurende hunne gedwongen werkeloosheid op den Scorzef, hadden de
astronomen elken nacht eenige sterrehoogten berekend. De heldere
hemel en de zeer drooge atmosfeer stelden hen in staat uitmuntende
waarnemingen te doen: Zij verkregen voor de breedte van den Scorzef 19°
37' 18'' 265, dus tot op duizendste deelen van eene seconde, dat is te
zeggen op een meter na. Het was onmogelijk de nauwkeurigheid verder
te drijven. Deze uitkomst bevestigde hen in het denkbeeld, dat zij
zich op minder dan een halven graad van het noordelijkste punt van hun
meridiaan bevonden, en dat derhalve de driehoek, welks hoekpunt zij op
den Volquiria wilden plaatsen, de rij hunner metingen zoude eindigen.

De Makololo's herhaalden in den nacht van den 26sten op den 27sten
Februari hun aanval niet. De laatste dag scheen voor de kleine
bezetting geen einde te zullen nemen. Indien de omstandigheden
den geleider hadden begunstigd, was het mogelijk dat hij met zijne
makkers dien dag op den Volquiria was aangekomen; men moest dus den
eerstvolgenden nacht den gezichteinder met de uiterste zorg in het
oog houden, want het licht van den lantaarn kon verschijnen. Kolonel
Everest en Mathieu Strux hadden den kijker reeds zóó op den bergtop
gericht, dat deze juist in het veld van den kijker zichtbaar was. Deze
voorzorg vereenvoudigde het onderzoek dat in de duisternis zeer
moeilijk was, als men de strepen niet kon zien, die aanwezen tot
hoever men den kijker moest uithalen. Indien het licht op den top van
den Volquiria werd ontstoken, zou het aanstonds gezien kunnen worden
en dan was de hoek bekend.

Gedurende dien dag onderzocht Murray te vergeefs de heesters en het
hooge gras. Hij kon geen enkel dier opjagen; de vogels zelfs, die in
hunne schuilplaatsen verstoord waren, hadden aan de oevers van het meer
een veiliger toevluchtsoord opgezocht. De eenzame jager was verdrietig,
want nu jaagde hij niet voor zijn vermaak maar pro domo sua, als men
ten minste die Latijnsche woorden op de maag van een Engelschman kan
toepassen. Murray, wiens eetlust met geen derde rantsoen tevreden
was, leed wezenlijk door den honger. Zijne ambtgenooten verdroegen
dit gemakkelijker, hetzij hun maag minder behoefte had, hetzij zij
op het voorbeeld van Nikolaas Palander een biefstuk konden vervangen
door een of twee vergelijkingen van den tweeden graad. Wat de matrozen
en den Boschjesman aangaat, zij hadden even grooten honger als John
Murray. De kleine voorraad levensmiddelen raakte ten einde. Nog één
dag, en al het voedsel zou verbruikt zijn, en wanneer de geleider
tegenspoed op zijn tocht had gehad, dan zou de bezetting der schans
spoedig tot het uiterste gebracht zijn.

Den geheelen nacht van 27 op 28 Februari werd met waarnemingen
doorgebracht. De kalme en heldere nacht begunstigde de astronomen, doch
de gezichteinder bleef in diepe duisternis gehuld. Geen lichtschijnsel
was daar zichtbaar; niets was in het veld van den kijker te zien. De
kortste tijd, dien men gemeend had dat Zorn en Emery noodig hadden,
was evenwel ter nauwernood voorbij. Hunne ambtgenooten konden zich
dus slechts met geduld wapenen en wachten.

Gedurende den 28sten Februari, at de kleine bezetting van den
Scorzef haar laatste stuk vleesch en beschuit op. Maar de hoop van
deze moedige geleerden verzwakte nog niet, en al moesten zij zich
ook met gras voeden, zoo waren zij toch besloten om de plaats niet
te verlaten vóór zij hun werk volbracht hadden.

De nacht van 28 Februari op 1 Maart gaf hun nog geen uitkomst; eens
of tweemaal meenden zij het licht te zien, maar na de waarneming bleek
het dat het niets was dan eene ster, die even boven den gezichteinder
verscheen.

Gedurende den dag van den 1sten Maart at men niet. Waarschijnlijk waren
de kolonel en zijne makkers sedert eenige dagen door de ongenoegzame
voeding gewend aan onthouding en verdroegen dus gemakkelijker dan
zij eerst gedacht hadden, den honger; doch indien de Voorzienigheid
hun niet te hulp kwam, dan zouden zij den volgenden dag vreeselijk
lijden. Den volgenden dag werden zij door de Voorzienigheid niet
geholpen; geen enkel stuk wild kwam Murray voor het geweer, en toch
konden de belegerden, die geen recht hadden veel te eischen, zich
eenigermate herstellen.

John Murray en Mokum waren, gekweld door den honger, en met verwilderd
oog, op den top van den Scorzef aan het ronddwalen; vreeselijke
honger verscheurde hun het ingewand. Zoude het nu zóóver komen dat
zij het gras, waarover zij liepen, moesten eten, zooals de kolonel
voorspeld had?

»Als wij de maag van herkauwende dieren hadden!" dacht de arme Murray,
»wat zouden wij ons dan te goed kunnen doen! En geen enkel stuk wild,
geen vogeltje!"

Terwijl hij zoo sprak, liet Murray zijn oog weiden over het groote meer
dat zich aan zijne voeten uitstrekte. De matrozen van de Queen and Tzar
hadden te vergeefs beproefd eenige visschen te vangen. De watervogels,
die over het kalme water vlogen, lieten zich ook niet benaderen.

Murray en Mokum, die uiterst vermoeid waren van het loopen, strekten
zich weldra op het gras aan den voet van een vijf of zes voeten
hoog heuveltje uit. Een zware slaap, of liever eene verdooving
maakte hen gevoelloos. Onder dien indruk sloten hunne oogleden zich
onwillekeurig. Langzamerhand vervielen zij in een wezenlijken toestand
van gevoelloosheid. De leegte, die zij in hunne maag gevoelden,
benam hun alle bezinning waardoor zij gekweld werden; zij gaven er
zich dus met genot aan over.

Hoeveel tijd deze verdooving geduurd had konden noch de Boschjesman
noch John Murray zeggen; maar na een uur ongeveer werd Murray wakker
door een zeer onaangenaam jeuken. Hij schudde zich heen en weer,
beproefde weder in te slapen, maar het jeuken duurde voort, en
ongeduldig opende hij eindelijk de oogen.

Legioenen witte mieren liepen over zijne kleederen. Zijn gezicht en
handen waren er mede bedekt. Die zwerm insecten deed hem opvliegen
alsof een veer in hem was losgesprongen. Deze plotselinge beweging
maakte ook den Boschjesman wakker, die naast hem lag. Mokum was
evenzeer met witte mieren bedekt, maar in plaats van die insecten weg
te jagen, nam hij tot groote verbazing van Murray er handen vol van,
stak die in den mond en at ze met graagte op.

»He, foei, Mokum!" zeide de Engelschman, die misselijk werd van
deze gulzigheid.

»Eet, eet, doe zooals ik!" antwoordde de jager, zonder tijd te
verliezen. »Eet, eet, het is de rijst van den Boschjesman!...."

Mokum gaf werkelijk aan die insecten hun inlandschen naam. De
Boschjesmannen voeden zich gaarne met deze mieren, waarvan twee
soorten bestaan, namelijk witte en zwarte. De witte mier is, volgens
hen, van uitstekende hoedanigheid. Het eenige gebrek van dit insect
als voedingsmiddel is, dat men er zulke aanzienlijke hoeveelheden
van moet eten. De Afrikanen vermengen die dieren dan ook gewoonlijk
met de gom van de mimosa. Op die wijze verkrijgen zij een steviger
voedsel. Maar op den top van den Scorzef groeide geen mimosa, en
Mokum vergenoegde zich met zijn rijst zoo maar uit de vuist op te eten.

Murray voelde zich, niettegenstaande zijn tegenzin, aangezet door
een honger, die nog erger werd toen hij zag dat de Boschjesman
zich verzadigde, en besloot hem na te volgen. De mieren kropen bij
millioenen uit hun groot nest, dat niets anders was, dan het heuveltje
waartegen de twee slapers hadden aangelegen. Murray nam er ook eene
handvol van, en stak ze in den mond; het smaakte hem inderdaad; hij
vond er een aangenamen zuren smaak aan en voelde de krampen in zijne
maag langzamerhand bedaren.

Evenwel had Mokum zijne makkers niet vergeten. Hij liep naar de schans
en bracht de geheele bezetting mede. De matrozen lieten zich niet
bidden om van dit zonderlinge voedsel gebruik te maken. Misschien
aarzelden Mathieu Strux, de kolonel en Palander een oogenblik; doch
het voorbeeld van Murray haalde hen over, en de arme geleerden, die
half dood van uitputting waren, trachtten ten minste hun honger te
stillen door groote hoeveelheden van die witte mieren in te slikken.

Doch een onverwacht toeval verschafte den kolonel en zijnen makkers
vrij wat steviger voedsel. Om een voorraad van die insecten te
verzamelen, wilde Mokum ééne zijde van het groote mierennest
vernielen. Het was, zooals boven gezegd is, een kegelvormig
heuveltje dat onder om de basis door kleinere kegeltjes omringd
was. De jager had met zijne bijl reeds verscheidene slagen aan het
nest toegebracht, toen een zonderling geluid zijne aandacht trok. Het
was alsof er een geknor in het binnenste van den mierenhoop gehoord
werd. De Boschjesman staakte een oogenblik zijn vernielingswerk,
en luisterde. Zijne makkers zagen hem aan, maar zeiden niets. Hij
deed wederom eenige slagen met zijn bijl; toen liet zich het geknor
duidelijker hooren. De Boschjesman wreef zich zonder een woord te
zeggen in de handen, en zijne oogen schitterden van begeerte. Hij
hieuw op nieuw op het heuveltje in, zoodat hij er weldra een gat van
een voet breed in gemaakt had. De mieren vluchtten naar alle kanten
weg, maar de jager stoorde er zich niet aan, en liet aan de matrozen
de zorg over om ze in zakken te stoppen.

Plotseling verscheen er een zonderling dier voor het gat. Het was
een viervoetig dier, met een langen snuit, kleinen bek, zeer rekbare
lange tong, rechtstaande ooren, korte pooten, langen en puntigen
staart. Lange, grijze, zijdeachtige haren met rooden weerschijn
bedekten zijn glad lichaam, en aan de pooten had het groote klauwen.

Een enkele slag op den snuit was voldoende om het dier te dooden.

»Daar hebben wij ons gebraad, heeren," zeide de Boschjesman. »Wij
hebben er lang op moeten wachten, maar 't zal daarom niet minder
lekker smaken! Kom aan, vuur, een laadstok als braadspit, en wij
zullen smullen, zooals wij nog nooit gedaan hebben!"

De Boschjesman zeide niet te veel. Het dier, dat hij handig vilde en
schoonmaakte, was een aardzuiger of miereneter, bij de Hollanders ook
bekend onder den naam van aardvarken. Het komt in zuidelijk Afrika
zeer veel voor, en de mierennesten hebben geen grooter vijand. Zulk
een miereneter verdelgt legioenen insecten, en als hij niet in de
nauwe gangen kan doordringen, vangt hij ze door zijne rekbare en
slijmerige tong in den hoop te steken, waarna hij die geheel met
mieren bedekt weder intrekt.

Het gebraad was weldra gereed; er ontbraken misschien nog wel eenige
minuten bradens aan, doch de honger maakte hen ongeduldig! De helft
van het dier werd opgegeten, en men verklaarde het vaste en gezonde
vleesch als overheerlijk, hoewel het eenigszins met mierenzuur
doortrokken was. Wat heerlijk maal, en wat werden de moed en hoop
van die dappere Europeanen er door verlevendigd!

En inderdaad moest de hoop wel in hun hart zijn vastgeworteld, want
den volgenden nacht verscheen er nog geen licht op den top van den
Volquiria!







XXI.

Het licht verschijnt.


Er waren nu negen dagen verloopen sedert de geleider en zijne
metgezellen vertrokken waren. De geleider en zijne makkers waren voor
negen dagen vertrokken. Waardoor was hun tocht vertraagd? Hadden
menschen of dieren hun onoverkomelijke hinderpalen in den weg
gelegd? Moest men uit die vertraging opmaken dat Michel Zorn en
William Emery op hun tocht bepaald waren opgehouden? Moest men niet
denken dat zij onherroepelijk verloren waren?

Men kan zich de vrees, den angst, de afwisselende hoop en twijfelingen
van de op den Scorzef gelegerde astronomen voorstellen. Hunne
ambtgenooten en vrienden waren sedert negen dagen vertrokken! In
zes of zeven dagen hadden zij het doel kunnen bereiken; het waren
ijverige, moedige mannen, die door wetenschappelijken heldenmoed
werden aangevuurd. Van hunne tegenwoordigheid op den Volquiria hing
het welslagen der groote onderneming af. Zij wisten het, en zouden dus
niets verzuimd hebben om goed te slagen. Het lange dralen kon hun niet
geweten worden. Indien dus het licht negen dagen na hun vertrek nog
niet op den Volquiria schitterde, moesten zij door zwervende horden
gedood of gevangen genomen zijn!

Dit waren de ontmoedigende gedachten en de droevige veronderstellingen,
die de kolonel en zijne ambtgenooten maakten. Met welk een ongeduld
wachtten zij dat de zon onder den gezichteinder verdwenen was,
om hunne waarnemingen in de duisternis weder te beginnen! Welke
voorzorgen namen zij daarbij in acht! Al hunne hoop vestigde zich
op het oculair waardoor zij het verre licht zouden ontwaren. Hun
geheele leven was als samengetrokken in het kleine gezichtsveld van
een kijker! Gedurende den 3den Maart dwaalden zij op de hellingen
van den Scorzef rond, wisselden nauwelijks één woord met elkander,
en beheerscht door een eenig denkbeeld, leden zij zooals zij nog
nimmer geleden hadden! Noch de buitengewone hitte in de woestijn,
noch de afmatting van eene reis onder de stralen eener tropische zon,
noch de kwellingen van den dorst hadden hen zoo ter neergeslagen.

Gedurende dien dag werden de laatste stukken vleesch van den miereneter
verorberd, en de bezetting der schans was toen in de noodzakelijkheid
zich slechts zeer onvoldoende te voeden met den voorraad uit het
mierennest.

De nacht kwam zonder maanlicht, kalm en duister, en was bijzonder
geschikt voor waarnemingen. Doch geen licht was op den top van den
Volquiria te zien. De kolonel en Mathieu Strux wisselden elkander tot
aan de eerste morgenschemering af, en staarden met bewonderingswaardige
volharding naar den gezichteinder. Niets, niets verscheen er, en de
eerste zonnestralen maakten weldra elke waarneming onmogelijk!

Van den kant der inboorlingen was nog niets te vreezen. De Makololo's
schenen besloten te zijn om de belegerden door hongersnood
te dwingen. En inderdaad kon het niet missen of zij zouden
slagen. Gedurende den dag van den 4den Maart kwelde de honger de
belegerden op nieuw, en de ongelukkige Europeanen konden dit lijden
slechts verminderen door op de knolachtige wortels der lischbloemen
te kauwen, die in de spleten der rotsen groeiden.

Gevangen waren zij echter niet! De stoomboot lag nog altijd in de kreek
en kon, als zij zulks wilden, hen over het meer naar vruchtbaarder
streken brengen waar wild en groenten en vruchten in overvloed
voorhanden waren. Verscheidene malen had men de vraag geopperd of
het niet goed zou zijn den Boschjesman naar den noordelijken oever
te zenden, ten einde er voor de belegerden te jagen. Maar behalve
dat dit door de inlanders gemerkt kon worden, waagde men daarmede de
stoomboot en dus aller behoud in geval andere stammen van Makololo's
den noordelijken oever van het meer bezet hielden. Dit voorstel werd
dus verworpen. Allen zouden vluchten of samen blijven. Er was evenwel
geen sprake van den Scorzef te verlaten voor dat de arbeid ten einde
was gebracht. Men moest wachten totdat alle kansen op goeden uitslag
in rook vervlogen waren. Het was eene zaak van geduld, en men zou
geduld hebben!

»Toen Arago, Biot en Rodriguez," zeide de kolonel tegen zijne om
hem heen zittende metgezellen, »zich voorstelden den meridiaan van
Duinkerken tot op Iviza voort te zetten, verkeerden die geleerden
bijna in denzelfden toestand als wij. Men moest het eiland met
de Spaansche kust verbinden door een driehoek, waarvan de zijden
meer dan honderd twintig kilometers lang waren. Rodriguez vestigde
zich op een der bergtoppen van het eiland en onderhield er het
licht in een lantaarn, terwijl de Fransche geleerden op meer dan
honderd kilometers daarvandaan onder eene tent in de woestijn van
Las Palmas leefden. Gedurende zestig nachten keken Arago en Biot uit
naar het licht, dat zij wilden waarnemen. Ontmoedigd wilden zij hunne
onderneming reeds opgeven, toen zij den eenenzestigsten nacht door hun
kijker een lichtend punt zagen, dat met geene ster der zesde grootte
verward kon worden, omdat het zoo onbeweeglijk stond. Eenenzestig
nachten wachten! welnu mijne heeren, wat twee Fransche geleerden
in het belang der wetenschap gedaan hebben, zouden dat Russische en
Engelsche astronomen niet doen?"

Het antwoord van al die geleerden was een gejuich tot bevestiging. En
toch hadden zij den kolonel kunnen antwoorden dat noch Biot, noch
Arago bij hun langdurig verblijf in Las Palmas de kwelling van den
honger ondervonden!

Gedurende dien dag waren de Makololo's buitengewoon bedrijvig. Zij
gingen en kwamen, zoodat de Boschjesman ongerust werd. Misschien
wilden zij bij het vallen van den nacht een nieuwen aanval wagen,
of maakten zij zich gereed hunne legerplaats op te breken. Nadat
Mokum hen nauwkeurig had gadegeslagen, meende hij in deze beweging
vijandelijke plannen te bespeuren. De Makololo's maakten hunne wapenen
gereed. De vrouwen en kinderen, die tot nog toe bij hen waren gebleven,
verlieten de legerplaats en trokken onder geleide van eenige gidsen
oostwaarts naar de oevers van het meer Ngami. Het was dus mogelijk
dat de belegeraars een laatste maal wilden beproeven de schans te
vermeesteren vóór dat zij voor goed naar hunne hoofdstad Maketo
terugtrokken.

De Boschjesman deelde den Europeanen den uitslag van zijn onderzoek
mede. Men besloot dien nacht streng de wacht te houden, en alle
wapenen gereed te maken. Het getal der belegeraars moest aanzienlijk
zijn. Niets belette hen om met honderden te gelijk de hellingen van
den Scorzef te beklimmen. De schans lag op vele plaatsen in puin, en
zou dus aan een troep inlanders gemakkelijk toegang verschaffen. De
kolonel meende dus voorzichtig te handelen als hij eenige voorzorgen
nam voor het geval dat de belegerden genoodzaakt waren om terug te
trekken en hun station tijdelijk te verlaten. De stoomboot moest
gereed gehouden worden om op het eerste teeken te vertrekken. Een van
de zeelieden, de machinist van de Queen and Tzar, kreeg bevel om het
vuur aan te leggen, en stoom te maken voor het geval dat de vlucht
noodzakelijk werd. Maar hij moest wachten totdat de zon onder was,
opdat de inlanders den rook der stoomboot niet zouden gewaar worden.

Het avondmaal bestond uit witte mieren en wortels van lischbloemen. Een
treurig voedsel voor mannen, die misschien slag moesten leveren! Maar
zij waren vast besloten, boven elke zwakheid verheven en wachtten
het noodlottige uur zonder vrees af.

Tegen zes uren, toen de avond viel met die snelheid, waarmede
dit gewoonlijk in de keerkringsstreken plaats heeft, daalde de
machinist van den berg af, en begon het vuur onder den ketel der
boot te stoken. Het spreekt van zelf dat kolonel Everest niet aan
vluchten dacht, dan in den uitersten nood en wanneer het hem verder
onmogelijk scheen de schans te houden. Hij had er niet veel zin in
zijn wachtpost te verlaten, vooral niet gedurende den nacht, want
elk oogenblik konden William Emery en Michel Zorn het licht op den
top van den Volquiria ontsteken.

De andere zeelieden werden als wachtposten buiten de omheining der
schans geplaatst met bevel den toegang tot de bressen tot het uiterste
te verdedigen. Alle wapenen waren gereed. De mitrailleuse werd geladen
en met een groot aantal patronen voorzien; hare vreeselijke mondingen
staken door eene opening naar buiten.

Men wachtte verscheidene uren. Kolonel Everest en de Russische
astronoom wisselden elkander in den nauwen wachttoren af, en keken
onophoudelijk naar den bergtop, die door hun kijker te zien was. De
gezichteinder bleef duister, terwijl de schoonste sterren van den
zuiderhemel aan het uitspansel schitterden. Geen windje beroerde
de atmosfeer. De diepe stilte der natuur was indrukwekkend. De
Boschjesman, die op eene vooruitspringende rotspunt stond,
luisterde aandachtig naar elk geluid dat zich uit de vlakte
verhief. Langzamerhand werden die geluiden duidelijker. Mokum had
zich in zijne gissingen niet bedrogen: de Makololo's maakten zich
gereed om een laatsten aanval op den Scorzef te wagen.

Tot tien uren bewogen de belegeraars zich niet. Hunne vuren waren
uitgedoofd. De legerplaats en de vlakte waren door de duisternis niet
van elkander te onderscheiden. Plotseling zag de Boschjesman schaduwen,
die zich op de hellingen van den berg bewogen. De belegeraars waren
op niet meer dan honderd voet van de schans verwijderd.

»Onraad! onraad!" riep Mokum.

De kleine bezetting kwam aan de zuidzijde van de schans aanstonds
naar buiten, en begon dapper op de aanvallers te vuren. De Makololo's
beantwoordden dit met hun krijgsgeschreeuw, en niettegenstaande het
goed onderhouden geweervuur, bleven zij naar boven klauteren. Bij het
licht der geweerschoten zag men zulk een dichten drom van inlanders,
dat alle tegenstand onmogelijk scheen. Te midden van die massa brachten
evenwel de kogels, die nimmer misten, eene vreeselijke slachting te
weeg. Troepen Makololo's stortten naar beneden en vielen over elkander
heen tot onder aan den berg. Tusschen de kort op elkander knallende
schoten konden de belegerden hun woest geschreeuw hooren. Maar niets
hield hen tegen, zij klommen voortdurend in dichte drommen naar
boven, zonder een enkelen pijl af te schieten, omdat zij er geen tijd
voornamen, en slechts den top van den Scorzef wilden bereiken.

De kolonel streed aan het hoofd der zijnen. Zijne makkers, evenals
hij gewapend, stonden hem moedig ter zijde, zelfs Palander niet
uitgezonderd, die waarschijnlijk voor de eerste maal van zijn leven een
geweer hanteerde. Murray, die van de eene rotspunt op de andere sprong,
nu eens knielde, dan weder plat op den grond lag, deed wonderen van
dapperheid, en zijn buks, die door de snel op elkander volgende schoten
warm was geworden, brandde hem reeds in de handen. De Boschjesman
was in dezen bloedigen strijd weder de geduldige, stoutmoedige jager,
die steeds zich zelven meester bleef.

Noch de bewonderenswaardige dapperheid der belegerden, noch
de zekerheid hunner schoten, noch de juistheid hunner wapenen
konden echter iets uitrichten tegen den opstijgenden stroom van
aanvallers. Als er één Makololo sneuvelde, namen twintig anderen
zijne plaats in, en dit werd te veel voor tien Europeanen en den
Boschjesman! Na een half uur strijdens begreep de kolonel dat hij
overmand zou worden. Want niet alleen langs de zuidzijde maar ook
langs de andere hellingen van den berg nam de stroom der aanvallers
voortdurend toe. De lijken van de gesneuvelden dienden als trap voor
de anderen. Eenigen maakten zich een schild van een lijk, en kwamen
aldus naar boven. Dit alles kon telkens bij het snelle en rosse licht
der schoten gezien worden en was vreeselijk, ontzettend. Men gevoelde
wel dat er van zulke vijanden geen genade te wachten was. Het was
een aanval van wilde dieren, die aanval van plunderaars, dorstende
naar bloed en erger dan de verscheurende beesten der Afrikaansche
fauna! Gewis konden zij de plaats bekleeden van tijgers, die in deze
streken ontbraken!

Om half elf drongen de eerste inlanders op het plateau van den Scorzef
door. De belegerden konden, als zij van hunne wapenen geen gebruik meer
konden maken, onmogelijk man tegen man strijden. Het was dus dringend
noodzakelijk eene schuilplaats binnen de schans te zoeken. De kleine
troep was gelukkig nog ongedeerd, daar de Makololo's zich noch van
hunne pijlen, noch van hunne lansen hadden bediend.



»Achterwaarts!" riep de kolonel met eene stem, die boven het rumoer
van den strijd uitkwam. En na een laatste salvo volgden de belegerden
hun aanvoerder, en trokken zich achter de muren van de schans terug.

Ontzettende kreten begroetten dezen terugtocht. De inboorlingen
vertoonden zich aanstonds voor de middelste bres, om eene bestorming
te beproeven. Maar plotseling liet zich een vreeselijk geraas hooren,
iets dat geleek op het aanhoudend geknetter, bij het ontladen van
een sterken elektrieken stroom. Het was de mitrailleuse, die door
John Murray bediend werd; de vijfentwintig loopen, die waaiervormig
geplaatst waren, bestreken met hunne kogels een boog van meer
dan honderd voet oppervlakte van het plateau, waarop de inlanders
doordrongen. De kogels, die door een vernuftig samengesteld werktuig
voortdurend in de loopen werden gebracht, vielen als hagel op de
belegeraars; vandaar dat zij voor een oogenblik als geheel werden
weggevaagd. Eerst beantwoordden zij het ontploffen van dit vreeselijke
werktuig met een spoedig onderdrukt gehuil, daarna met een zwerm van
pijlen, die den belegerden geen kwaad deed.

»Dat dingetje speelt goed!" zeide de Boschjesman, terwijl hij
Murray naderde; »als u te vermoeid zijt om nog een deuntje er op
te spelen...."

Maar de mitrailleuse zweeg op dat oogenblik. De Makololo's, die eene
schuilplaats zochten tegen dien kogelregen, waren verdwenen. Zij
hadden zich ter zijde van de verschansing teruggetrokken, nadat zij
het plateau met hunne dooden bedekt hadden gelaten.

Wat deden gedurende dit oogenblik van rust de kolonel en Mathieu
Strux? Zij waren weder naar het wachttorentje gegaan, en lagen daar met
het oog voor den kijker, om te zien of zij den top van den Volquiria
ook in de duisternis konden gewaar worden. Zij lieten zich noch door
het geschreeuw, noch door het gevaar afleiden. Met kalm gemoed,
helderen blik, en bewonderenswaardige koelbloedigheid wisselden
zij elkander af; zij keken en namen met zooveel nauwkeurigheid waar,
alsof zij in den koepel van een observatorium zaten, en toen het gehuil
der Makololo's hun na eene korte rust verkondigde dat de strijd weder
begon, bleven de beide geleerden beurtelings de wacht bij het kostbare
instrument houden.

De worsteling begon inderdaad op nieuw. De mitrailleuse was niet
meer voldoende om de aanvallers tegen te houden, die zich nu
voor alle bressen tegelijk vertoonden onder het aanheffen van hun
krijgsgeschreeuw. Het was onder deze omstandigheden en voor die
openingen, welke voet voor voet verdedigd werden, dat de strijd
nu nog een half uur voortwoedde. De belegerden, die zich met hunne
vuurwapenen konden verdedigen, waren slechts zeer licht gewond door
eenige lanspunten. De verbittering van weerszijde verminderde niet,
en de woede nam toe bij dien strijd van man tegen man.

Het was ongeveer half twaalf in het dichtste van den strijd en te
midden van het knetterende geweervuur dat Mathieu Strux naar den
kolonel toekwam. Zijn oog schitterde, doch zijn blik was verwilderd;
een pijl had hem den hoed doorschoten en trilde nog boven zijn hoofd.

»Het licht! het licht!" riep hij.

»Wat!" antwoordde de kolonel, terwijl hij zijn geweer afschoot.

»Ja, het licht!"

»Hebt gij het gezien?"

»Ja!"

Na een laatste maal zijn geweer afgeschoten te hebben, hief de
kolonel een zegevierend gejuich aan en snelde naar den wachttoren,
gevolgd door zijn onversaagden ambtgenoot.

Dáár knielde Everest voor den kijker, en het kloppen van zijn hart
inhoudende, keek hij er door. O, hoe loste zich op dat oogenblik
zijn geheele leven in dien enkelen blik op. Ja, het licht was dáár,
schitterende tusschen het netwerk van den mikrometer! Ja, het licht
scheen op den top van den Volquiria! Ja, het toppunt van den laatsten
driehoek was eindelijk gevonden!

Het was inderdaad een zonderling schouwspel die twee geleerden te
midden van het rumoer van den strijd te zien werken. De al te talrijke
inlanders waren eindelijk door de omwalling heengedrongen. John Murray
en de Boschjesman betwistten hun voet voor voet het terrein. Kogels
werden met pijlen, lanssteken met bijlslagen beantwoord. En toch deden
de kolonel en Mathieu Strux, beurtelings voor den kijker gebogen,
voortdurend hunne waarneming! Zij vermenigvuldigden de aanwijzingen op
den repetitiecirkel, om fouten bij het aflezen begaan te verbeteren,
en de ongevoelige Nikolaas Palander teekende op zijn register den
uitslag hunner waarnemingen op! Meer dan eens snorde hun een pijl langs
het hoofd en vloog tegen de wanden van den wachttoren stuk. Zij keken
telkens naar het licht op den Volquiria, gingen dan met eene loep de
aanwijzingen van den nonius na, en de een bevestigde voortdurend de
berekeningen van den ander!

»Nog ééne waarneming?" zeide Strux, terwijl hij den kijker over den
graadcirkel voortschoof.

Eindelijk sloeg een zware steen, die door een inlander geworpen was,
Palander het register uit de hand en wierp den repetitiecirkel om, die
daardoor gebroken werd..... doch de waarnemingen waren afgeloopen. De
richting van het licht was tot op een duizendste van eene seconde
berekend!

Maar nu moesten zij ook vluchten om den uitslag van den roemrijken en
prachtigen arbeid te behouden. De inlanders drongen reeds in de kazemat
door en konden elk oogenblik in den wachttoren verschijnen. Kolonel
Everest en zijne beide ambtgenooten namen hunne geweren weder op,
Palander pakte zijn kostbaar register in, en allen vluchtten door
de bres. Daar wachtten hunne makkers, van wie eenigen licht gekwetst
waren, en stonden gereed om den aftocht te dekken.

Maar op het oogenblik dat zij van de noordelijke helling van den
Scorzef wilden afdalen, riep Mathieu Strux: »Ons signaal!"

Inderdaad, men moest het licht der beide jeugdige astronomen
beantwoorden met een vurig en lichtend teeken. Om den geodesischen
arbeid te voleindigen, moesten Emery en Zorn op hunne beurt den top
van den Scorzef waarnemen, en zonder twijfel wachtten zij op den
Volquiria vol ongeduld op dit teeken.

»Nog ééne poging!" riep kolonel Everest.

En terwijl zijne makkers met bovenmenschelijke inspanning de drommen
Makololo's terugwierpen, trad hij den wachttoren binnen. Deze was
van zeer droog hout gemaakt. Eéne vonk kon dit gebouwtje vlam doen
vatten. De kolonel stak er door middel eener patroon den brand in;
oogenblikkelijk vatte het hout vlam, waarna de kolonel naar buiten
ijlde, en zich weder bij zijne makkers voegde. Eenige oogenblikken
daarna daalden de Europeanen onder een regenbui van pijlen en steenen
van den berg af, terwijl zij de mitrailleuse voor zich uit lieten
zakken, omdat zij deze niet in den steek wilden laten. Na de inlanders
nog eens door een moordend salvo terug te hebben doen stuiven, kwamen
zij bij de stoomboot.

Volgens bevel van den kolonel had de machinist alles gereed. De touwen
werden losgemaakt, de schroef zette zich in beweging en de Queen and
Tzar snelde over het meer voorwaarts.

Weldra was de boot ver genoeg om den top van den Scorzef te kunnen
zien. De brandende wachttoren schitterde als een vuurbaak en moest
van den top van den Volquiria gemakkelijk gezien kunnen worden.

Een luid gejuich van Engelschen en Russen begroette het reusachtige
licht, welks flikkering de duisternis tot op vrij grooten omtrek
verdreef.

William Emery en Michel Zorn konden er niet over klagen. Zij hadden
eene ster laten zien, en werden met eene zon beantwoord.







XXII.

Palanders woede.


Toen de dag aanbrak, landde de boot aan den noordelijken oever van
het meer. Daar was geen spoor van inlanders meer te vinden. Kolonel
Everest en zijne makkers, die er reeds op voorbereid waren om hier
den strijd te hernieuwen, trokken de patronen van hunne buksen, en de
Queen and Tzar liet het anker vallen in eene kleine kreek tusschen twee
uitstekende rotsen. De Boschjesman, John Murray en een der matrozen
liepen den omtrek af om te jagen. De streek was vrij woest; er was
geen spoor van Makololo's, maar gelukkig voor de hongerige reizigers
ontbrak het niet aan wild. Tusschen het lange gras van de weilanden
en onder het kreupelhout graasden kudden antilopen. De oevers van
het meer werden bovendien bezocht door een groot aantal watervogels,
die tot de eenden behoorden. De jagers kwamen met een grooten voorraad
van die dieren te huis. De kolonel en zijne makkers konden dus hunne
krachten herstellen met dit heerlijke wild, waaraan zij geen gebrek
meer zouden hebben.

In den morgen van den 5den Maart werd het kamp op den oever van het
meer bij een klein riviertje, in de schaduw van eenige groote wilgen
opgeslagen. De plaats waar men met den gids had afgesproken weder bij
elkander te komen, was juist aan dien noordelijken oever van het meer
bij die kleine baai. Kolonel Everest en Mathieu Strux moesten daar
hunne ambtgenooten afwachten en het was waarschijnlijk dat deze hun
terugtocht onder betere omstandigheden en bij gevolg sneller zouden
afleggen. Het waren dus eenige dagen van gedwongen rust, waarover
niemand zich na zooveel vermoeienis beklaagde. Nikolaas Palander
maakte daarvan gebruik om de uitkomst van de laatste driehoeksmeting
te berekenen. Mokum en John Murray rustten uit door als een paar
hartstochtelijke jagers de wildrijke, vruchtbare en goed besproeide
streek af te loopen, die Murray gaarne voor het Engelsche gouvernement
had willen aankoopen.

Drie dagen daarna, der 8sten Maart, gaven eenige geweerschoten de
aankomst van de beide jeugdige astronomen te kennen. Emery, Zorn,
de twee matrozen en de Boschjesman kwamen in volmaakte gezondheid
terug. Zij brachten den theodoliet, het eenige instrument, dat der
Engelsch-Russische commissie nog over was gebleven, behouden mede
terug. Men kan begrijpen hoe de beide geleerden en hunne makkers
ontvangen werden. Men was niet spaarzaam met gelukwenschen. In eenige
woorden vertelden zij hunne reis. De heenreis was moeielijk geweest;
gedurende twee dagen waren zij verdwaald geweest in de bosschen, die
zij door moesten voor zij den berg bereikten. Daar zij geen enkel
richtsnoer hadden, en alléén op de vrij onzekere aanwijzingen van
het kompas voorttrokken, zouden zij den Volquiria nimmer bereikt
hebben zonder de schranderheid van hun gids. Deze was altijd en
overal schrander en trouw geweest. Het beklimmen van den berg was
eene moeielijke zaak. Vandaar de vertraging, die den jongen lieden
even onaangenaam was als hunnen ambtgenooten op den Scorzef. Eindelijk
hadden zij den top van den Volquiria bereikt. De electrieke lantaarn
werd den 4den Maart geplaatst, en in den volgenden nacht schitterde
het licht, door een krachtigen spiegel teruggekaatst, voor het eerst
op den bergtop. De astronomen op den Scorzef zagen het dus bijna even
snel als het verscheen.

Van hun kant hadden Zorn en Emery het groote vuur op den Scorzef
gemakkelijk kunnen zien. Zij hadden er door middel van den theodoliet
de richting van bepaald, en op die wijze de meting van den driehoek
geëindigd, waarvan de Volquiria de top was.

»En kent gij de breedte van dien bergtop!" vroeg de kolonel aan
William Emery.

»Nauwkeurig, kolonel, door het juiste meten van eenige sterrehoogten,"
antwoordde de jonge astronoom.

»En waar ligt die bergtop?..."

»Op 19° 37' 35'' 337, dus met eene nauwkeurigheid van duizendste
deelen eener seconde," antwoordde Emery.

»Welnu, mijne heeren," hernam de kolonel, »onze taak is om zoo te
zeggen geëindigd. Wij hebben een gedeelte van een meridiaan van meer
dan acht graden door middel van drie en zestig driehoeken gemeten, en
wanneer wij ons werk hebben nagerekend, zullen wij juist weten hoe lang
een graad en bij gevolg een meter op dit gedeelte van de aarde is."

»Hoera, hoera!" riepen de Engelschen en Russen eenstemmig.

»Nu rest ons alléén nog," voegde de kolonel Everest er bij, »den
Indischen Oceaan te bereiken, door de Zambese af te stoomen. Is dit
uw oordeel ook niet, mijnheer Strux?"

»Ja, kolonel," antwoordde de astronoom van Pulkowa, »maar ik geloof
dat wij ons werk meetkunstig moeten narekenen. Ik stel u dus voor de
rij van driehoeken naar het oosten te verlengen, tot dat wij eene
plaats hebben gevonden waar wij eene nieuwe basis kunnen meten. De
overeenkomst die er bestaat tusschen de lengte van die basis, welke
verkregen is door de berekening en de rechtstreeksche meting op den
grond, moet ons alléén den graad van zekerheid aan de hand geven,
waarmede wij onze geodesische waarnemingen hebben volbracht."

Het voorstel van Mathieu Strux werd zonder discussie aangenomen. Deze
contrôle op de reeks van driehoeksmetingen sedert de eerste basis
gemeten was, scheen noodzakelijk. Men kwam dus overeen dat men in
oostelijke richting eene rij nevendriehoeken meten zou tot daar waar
één van de zijden van een driehoek rechtstreeks kon gemeten worden,
door middel van de platina-linialen. De stoomboot moest de astronomen
beneden den beroemden Victoria-waterval opwachten.

Toen alles aldus geregeld was, ging de kleine troep, onder aanvoering
van den Boschjesman, behalve vier matrozen die zich op de Queen
and Tzar inscheepten, met het opgaan der zon op den 6den Maart op
weg. Westwaarts waren de stations gekozen, hoeken gemeten, en men kon
in deze streek, die zoo geschikt was voor het plaatsen van signalen,
verwachten, dat men gemakkelijk eene rij driehoeken meten kon. De
Boschjesman had zeer behendig een quagga gevangen, een soort van wild
paard met bruine en witte manen, met rossen en gestreepten rug, en
goedschiks of kwaadschiks maakte hij er een lastdier van, dat bestemd
was om de bagage van de karavaan te dragen, namelijk den theodoliet,
de linialen en de schragen om de basis te meten, al hetwelk met de
stoomboot gered was.

De reis werd vrij snel volbracht. Het werk hield de astronomen niet
lang bezig. Voor de nevendriehoeken, die niet zeer groot waren,
vond men in dit heuvelachtig land gemakkelijk hoekpunten. Het weer
was gunstig en het was onnoodig om 's nachts waarnemingen te doen. De
reizigers konden bijna voortdurend werken in de schaduw van de groote
boomen, die in deze streek groeiden. Bovendien was de warmte draaglijk,
en door den invloed der vochtigheid, die door beken en vijvers in
de atmosfeer onderhouden werd, rezen dampen uit den grond op, die de
hitte der zonnestralen eenigszins temperden.

De jacht voorzag in alle behoeften der kleine karavaan. Er was geen
sprake meer van inlanders. Het was waarschijnlijk dat de roofzieke
benden verder ten zuiden van het meer Ngami plunderden.

Mathieu Strux en de kolonel hadden geen enkel oneenig woord meer met
elkander. Het scheen dat hun persoonlijke naijver vergeten was. Er
bestond dan ook in wezenlijkheid geen vijandschap tusschen de beide
geleerden, maar meer moest men ook niet van hen vergen.

Gedurende eenentwintig dagen, van 6 tot 27 Maart viel er geen enkel
meldenswaardig voorval voor. Vóór alles zocht men eene goede plaats
voor eene basis, doch het land was er niet geschikt voor. Hiervoor
was eene vrij groote uitgestrektheid van vlak en horizontaal terrein
over eene breedte van verscheidene kilometers noodig, en de heuveltjes
en hoogten, die voor het plaatsen van seinpalen zoo gunstig waren,
verhinderden de rechtstreeksche meting eener basis. Men trok dus
altijd noordoostwaarts, terwijl men soms den rechter oever van de
Chobé, een van de voornaamste zijtakken der boven-Zambese volgde,
zoodat Maketo, de voornaamste stad der Makololo's, vermeden werd.

Zonder twijfel kon men verwachten dat de terugtocht aldus onder
gunstige omstandigheden plaats hebben, dat de natuur den astronomen
geen hinderpalen of wezenlijke moeilijkheden meer in den weg leggen en
dat de tijd van beproevingen nu niet weder beginnen zou. De kolonel
en zijne makkers trokken inderdaad door eene betrekkelijk bekende
streek en zij moesten weldra de dorpen en vlekken aan de Zambese
bereiken, die dokter Livingstone vroeger bezocht had. Zij dachten dus,
en met reden, dat het moeilijkste gedeelte van hunne taak vervuld
was. Misschien bedrogen zij zich niet, en toch dreigde een voorval,
dat de ergste gevolgen na zich had kunnen slepen, de uitkomsten der
onderneming onherstelbaar te vernietigen.

Het was Nikolaas Palander, die de held of liever bijna het slachtoffer
van dit voorval was geworden.

Men weet dat de onversaagde, maar onnadenkende cijferaar in zijne
berekeningen verdiept, dikwijls van zijne makkers afdwaalde. In een
vlak land leverde deze gewoonte geen enkel gevaar op. Men was den
afwezige spoedig genoeg op het spoor. Maar in eene boschrijke streek
konde de afgetrokkenheid van Palander zeer ernstige gevolgen na zich
slepen. Ook hadden Mathieu Strux en de Boschjesman hem duizenden keeren
daartegen gewaarschuwd. Nikolaas beloofde er om te denken hoewel hij
zich uitermate verwonderde over die buitensporige voorzichtigheid. De
waardige man bemerkte zijne afgetrokkenheid niet eens!

Op den genoemden dag, 27 Maart, hadden Strux en de Boschjesman Nikolaas
Palander reeds sedert verscheidene uren gemist. De kleine karavaan trok
door een dicht kreupelhout, van lage en dikgebladerde boomen, waardoor
het uitzicht zeer belemmerd werd. Men moest dus dicht bij elkander
blijven, want het zou moeilijk geweest zijn het spoor van iemand,
die verdwaald was, terug te vinden. Maar Palander die niets zag en
nergens op paste, was met het potlood in de ééne en de registers in
de andere hand links van de karavaan afgedwaald, en weldra verdwenen.

Men oordeele over de ongerustheid van Mathieu Strux en zijne makkers,
toen zij tegen vier uren na den middag Palander niet zagen. De
herinnering aan de krokodillen was nog levendig in hun geest en de
afgetrokken cijferaar was waarschijnlijk de eenige van allen, die dit
vergeten had! De reizigers verkeerden dus in grooten angst, en wilden
niet voorttrekken voordat Nikolaas Palander weer bij hen was. Men
riep, maar te vergeefs. De Boschjesman en de matrozen onderzochten
dus het bosch in een vrij grooten omtrek, zochten onder de struiken,
liepen door het hooge gras en schoten van tijd tot tijd hunne geweren
af. Niets! Nikolaas Palander verscheen niet.

Zij waren allen zeer ongerust, maar men moet er bijvoegen dat Mathieu
Strux niet alleen ongerust, maar ook zeer boos was op zijn onhandigen
ambtgenoot. Het was de tweede maal dat zulk eene gebeurtenis door
de schuld van Palander plaats had, en indien de kolonel hem er een
verwijt van had gemaakt, zou Mathieu Strux zeker niet geweten hebben
wat hij moest antwoorden.

In deze omstandigheden kon men dus slechts één besluit nemen, namelijk
om in het bosch eene legerplaats op te slaan, en een zeer nauwkeurig
onderzoek in te stellen om den rekenaar op te sporen.

De kolonel en zijne makkers maakten zich gereed zich neer te slaan bij
eene groote open plek, toen een kreet, die niets menschelijks had,
op eenige honderden passen links af uit het bosch weerklonk. Bijna
op hetzelfde oogenblik verscheen Palander. Hij liep zoo snel als hij
kon, blootshoofds, met te berge gerezen haren en verscheurde kleeren,
terwijl de lompen hem om het lichaam sloegen.

De ongelukkige kwam bij zijne makkers, die hem met vragen
bestormden. Maar de arme man kon niet spreken; hij had de oogen
wijd opengespalkt, zijne oogappels waren buitensporig verwijd, en
de neusvleugels dichtgedrukt, zoodat hij bijna geen adem kon halen,
en slechts kort en gejaagd hijgde. Hij wilde antwoorden maar kon niet.

Wat was er toch gebeurd? Waarom was Palander zoo ontsteld, waarom
was hij in zulk een spanning? Men kon er zich geen denkbeeld van maken.

Eindelijk kwamen deze bijna onverstaanbare woorden uit zijn keel. »De
registers! de registers!"

Bij die woorden liep den astronomen eene rilling over het lichaam;
zij hadden het begrepen! De beide registers, waarop de uitkomst van
alle geodesische opnamen stond opgeteekend, die registers, van welke de
rekenaar nimmer scheidde, zelfs niet des nachts, die registers waren
weg! Die registers droeg Nikolaas Palander! Had hij ze verloren? Had
men ze gestolen? Dat deed er niets toe, zij waren weg; alles moest
worden overgedaan, en men kon weder van voren af aan beginnen!

Terwijl zijne verslagen makkers elkander stilzwijgend aankeken, barstte
Mathieu Strux in woede uit. Hij kon zich niet bedwingen. Wat voer
hij tegen den ongelukkige uit! Met welke scheldnamen overlaadde hij
hem! Hij ontzag zich niet hem met den toorn van de Russische regeering
te bedreigen, er bijvoegende dat als hij onder de knoetslagen niet
bezweek, hij zeker naar Siberië zou gezonden worden!

Op dit alles antwoordde Nikolaas Palander slechts door een
hoofdschudden. Hij scheen in al die straffen te berusten, en te willen
zeggen dat hij ze verdiende, dat zij zelfs nog te zacht voor hem waren!

»Maar wie heeft ze dan toch gestolen?" vroeg de kolonel. »Wat doet
het er toe!" riep Mathieu Strux buiten zich zelven. »Waarom heeft die
ellendeling zich verwijderd? Waarom is hij niet bij ons gebleven na
al het waarschuwen dat wij hem reeds gedaan hebben?"

»Ja," antwoordde Murray, »maar wij moeten toch weten of hij ze
verloren dan of men ze hem ontstolen heeft. Heeft men u beroofd,
mijnheer Palander?" vroeg de Engelschman, terwijl hij zich naar den
armen man wendde, die van afmatting op den grond was gevallen. »Heeft
men u bestolen?"

Nikolaas Palander knikte bevestigend.

»En wie heeft u bestolen?" hernam Murray. »Zijn het inboorlingen,
zijn het Makololo's?"

Palander knikte ontkennend.

»Europeanen, blanken?" vervolgde Murray.

»Neen," antwoordde Palander met gesmoorde stem.

»Maar wie dan toch?" riep Strux, terwijl hij den ongelukkige de
gebalde vuist onder den neus duwde.

»Neen," zeide Nikolaas Palander, »geen inboorlingen .... geen blanken
.... maar bavianen!"

Als de gevolgen van dit voorval niet zoo ernstig geweest waren, zouden
de kolonel en zijne makkers zeker in lachen zijn uitgebarsten! Ja,
Nikolaas Palander was door apen bestolen!

De Boschjesman verzekerde, dat zulke feiten dikwijls voorkwamen. Voor
zoover hij wist waren reizigers dikwijls beroofd door chacma's,
hondskop-apen, die tot de bavianen behooren, en waarvan men in
de Afrikaansche bosschen geheele troepen aantreft. De cijferaar
was door die roofzuchtige dieren bestolen, evenwel niet zonder
hevige worsteling, zooals zijne verscheurde kleeren bewezen. Dit
verontschuldigde hem echter niet, want het zou niet gebeurd zijn, als
hij bij de karavaan was gebleven; de registers van de wetenschappelijke
commissie waren met dat al nu verloren, en 't was een onherstelbaar
verlies, dat zoovele gevaren, zooveel lijden en zooveel opofferingen
als ongedaan maakte.

»Het is dus zeker," zeide de kolonel, »dat het der moeite niet waard
is geweest, een deel van een meridiaan in de binnenlanden van Afrika
te meten, opdat een onhandig schepsel ...."

Hij eindigde evenwel niet. Waarom den ongelukkige nog harder gevallen,
dan hij het zich zelven reeds deed, en wien de vertoornde Strux zonder
ophouden de hatelijkste scheldnamen naar het hoofd wierp.

Men moest echter raad schaffen, en 't was de Boschjesman die wederom
raad wist, want alleen hij, wien dit verlies het minste trof, bewaarde
bij deze gelegenheid zijne koelbloedigheid. Het is dan ook zeker dat
de Europeanen zonder onderscheid als vernietigd waren.

»Mijne heeren," zeide de Boschjesman, »ik begrijp uw wanhoop, maar de
oogenblikken zijn kostbaar, en men moet ze niet verliezen. De registers
van mijnheer Palander zijn gestolen; hij is beroofd door bavianen,
welnu, laat ons zonder dralen de roovers vervolgen. Die dieren passen
bijzonder goed op de voorwerpen, die zij stelen. Bovendien kunnen
registers niet opgegeten worden, en als wij den roover terugvinden,
zullen wij ook de registers terugkrijgen!"

De raad was goed. Het was eenige hoop, die de Boschjesman liet
doorschemeren; men moest die niet laten varen. Nikolaas Palander
herleefde weder bij het voorstel. Hij werd een ander mensch; hij
ontdeed zich van een gedeelte zijner lompen, trok de jas van een
matroos aan, zette den hoed van een ander op, en verklaarde zich bereid
om zijne makkers naar het tooneel der misdaad te begeleiden. Dien
zelfden avond werd de weg volgens de aangegeven richting door
den rekenaar gewijzigd, en de karavaan trok rechtstreeks naar het
westen. Noch de nacht, noch de volgende dag bracht verbetering aan. Op
verscheidene plaatsen herkenden de Boschjesman en de gids aan sporen
op den grond en tegen de boomen den weg, dien de apen even te voren
gevolgd waren. Nikolaas Palander verzekerde dat hij met een tiental van
die dieren te maken had gehad. Men was er weldra zeker van ze op het
spoor te zijn, en ging dus met de uiterste omzichtigheid voorwaarts,
daarbij zorgdragende altijd verborgen te blijven, omdat die bavianen
slim, schrander en niet gemakkelijk te genaken zijn. De Boschjesman
meende in zijne nasporingen niet te zullen slagen, als men de chacma's
niet plotseling overviel.

Den volgenden morgen tegen acht uren, zag een der Russische matrozen,
die vooruit liep, zoo niet den dief dan toch een van de makkers van
den roover. Hij kwam voorzichtig naar de zijnen terug.

De Boschjesman liet halt houden. De Europeanen die besloten hadden hem
in alles te gehoorzamen, wachtten zijne bevelen af. De Boschjesman
verzocht hen op die plaats te blijven staan, en ging met Murray en
den gids naar de plek van het bosch, dat door den matroos bezocht
was, waarbij hij zorg droeg zich zooveel mogelijk achter boomen en
onder heesters te verschuilen. Weldra bespeurde men den baviaan en
bijna tegelijkertijd een tiental andere apen, die op de takken heen
en weder sprongen. De Boschjesman, die met zijne beide makkers achter
een boom ineen gedoken zat, nam ze met de uiterste nauwkeurigheid op.

Het was inderdaad, zooals Mokum gezegd had, een troep chacma's,
wier lichaam met groenachtig haar bedekt was. Zij hadden zwarte
ooren en een zwart gezicht, en zweepten met den langen staart
voortdurend langs den grond; het waren sterke beesten, die zelfs voor
verscheurende dieren te vreezen waren door hunne krachtige spieren,
groote tanden en scherpe nagels. Deze chacma's, die de eigenlijke
roovers onder het apengeslacht zijn, en de koren- en maïsvelden
voortdurend plunderen, zijn de schrik der Boeren, wier woningen zij
somwijlen zelfs verwoesten. De apen blaften en keften onder hun heen-
en weerspringen evenals honden waarop zij eenigszins geleken. Geen
hunner had de hen bespiedende jagers nog bemerkt.

Maar was nu de beroover van Palander bij die troep? Dit punt moest
eerst worden uitgemaakt; doch men behoefde niet meer te twijfelen, toen
de gids aan zijne makkers een der bavianen aanwees, die zich een stuk
van de kleederen van Nikolaas Palander om het lichaam geslagen had.

O, welke hoop verlevendigde weder het hart van John Murray;
hij twijfelde er niet aan of die groote aap bezat de gestolen
registers. Men moest zich dus ten koste van alles van dit dier meester
maken, en met de grootste omzichtigheid handelen. Eene enkele onhandige
beweging en de geheele troep zou zeker door het bosch vluchten zonder
dat het mogelijk was hem weder in te halen.

»Blijf hier," fluisterde Mokum tegen den gids. »Mijnheer Murray en ik
gaan weder naar de anderen terug om maatregelen te nemen om den troep
te omsingelen. Verlies echter die roovers vooral niet uit het oog!"

De gids bleef op den aangewezen post en de Boschjesman en Murray
zochten den kolonel weder op.

Het omsingelen van dien troep apen was inderdaad het eenige middel om
den dief in handen te krijgen. De Europeanen verdeelden zich in twee
afdeelingen; de eene, bestaande uit Mathieu Strux, William Emery,
Michel Zorn en de drie matrozen, moest den gids opzoeken en zich
in een halven cirkel om hem heen uitbreiden. De andere troep, die
gevormd werd door Mokum, John Murray, den kolonel, Nikolaas Palander
en de drie andere matrozen, wendde zich links ten einde om de dieren
heen te trekken en dus de apen in te sluiten.

Op voorschrift van den Boschjesman trok men slechts met de uiterste
omzichtigheid vooruit. Men hield de wapenen gereed, en men kwam
overeen dat de chacma met het stuk goed om het lijf het mikpunt voor
alle schoten zijn zou.

Nikolaas Palander, wiens vurigen ijver men nauwelijks kon betoomen,
liep naast Mokum. Deze evenwel hield hem in het oog, uit vrees dat
zijne woede hem eenige dwaasheid zou doen begaan; en inderdaad,
de waardige astronoom was zich zelven geen meester meer. Het was
voor hem eene levensvraag. Na een half uur in een halven kring
te zijn voortgetrokken, terwijl men meermalen halt had gehouden,
oordeelde de Boschjesman dat het oogenblik gekomen was om de jacht
te beginnen. Zijne makkers, die op twintig schreden van elkander
afstonden, trokken zoo stil mogelijk voorwaarts. Geen woord werd
gesproken, geene beweging gemaakt, geen takje kraakte. Men zou gezegd
hebben dat het een troep roovers was, die voortslopen om reizigers
te overvallen.

Plotseling bleef de jager staan. Zijne makkers hielden ook halt, met
den vinger aan den haan van 't geweer, en gereed om aan te leggen. De
troep chacma's was in het gezicht; de dieren hadden iets gemerkt;
zij waren op hunne hoede. Een groote baviaan, juist de dief van
de registers, gaf duidelijke teekenen van ongerustheid. Nikolaas
Palander had zijn roover herkend; echter scheen deze de registers
niet bij zich te hebben; Palander zag ze ten minste niet.

»Hij ziet er als een schurk uit!" mompelde de geleerde. Die groote
aap scheen in zijn angst zijnen makkers teekens te geven. Eenige
wijfjes schoolden met hare jongen op den rug bij elkander; de
mannetjes sprongen om haar heen. De jagers naderden weder; ieder had
den dief herkend, en kon reeds met zekerheid mikken, toen door eene
onwillekeurige beweging het geweer van Palander afging.

»Vervloekt!" riep John Murray, terwijl hij zijne buks afschoot. Welk
eene uitwerking! Tien schoten knalden te gelijk. Drie apen vielen dood
op den grond. De anderen deden een vreeselijken sprong, en vlogen over
de hoofden der jagers heen. Een chacma was slechts achtergebleven; het
was de dief. In plaats van te vluchten, sprong hij op een vijgeboom,
klom er met de behendigheid van een acrobaat in en verdween tusschen
de takken.

»Dáár heeft hij de registers verborgen!" riep de Boschjesman, en
Mokum bedroog zich niet.

Het was echter te vreezen dat de aap zich redden zou, door van den
eenen boom op den anderen te springen; doch Mokum legde bedaard op
hem aan en schoot; de aap was in den poot gewond en tuimelde van tak
tot tak naar beneden. In een van zijne pooten hield hij de registers,
die hij uit eene holte van den boom te voorschijn had gehaald. Op dit
gezicht sprong Nikolaas Palander als geëlectriseerd op, wierp zich op
den aap, en een gevecht begon. Welk eene worsteling! De woede zette den
cijferaar aan; tusschen het geblaf van den aap hoorde men het gebrul
van den astronoom. Welk een wanluidend geschreeuw bij dien strijd;
men wist niet meer wie van beiden de aap of de astronoom was! Men
kon op den chacma niet mikken, uit vrees van Palander te kwetsen.

»Schiet! schiet op beiden!" schreeuwde Mathieu Strux buiten zich zelven
van woede, en de opgewonden Rus zou het gedaan hebben, als hij nog
een schot op zijn geweer had gehad. De strijd duurde voort. Palander,
die dan eens onder, dan weder boven was, trachtte zijn tegenstander te
worgen. Zijne schouders waren geheel bebloed, want de aap verscheurde
ze met zijne klauwen. Eindelijk maakte de Boschjesman met de bijl in
de hand van een gunstig oogenblik gebruik en doodde den aap met een
enkelen slag op den kop.

Nikolaas Palander lag in zwijm, en werd door zijne makkers opgenomen;
hij hield de beide registers, die hij heroverd had, tegen de borst
gedrukt. Het lichaam van den aap werd naar het kamp medegenomen en 's
avonds aten de astronomen met inbegrip van hun bestolen ambtgenoot,
die weder bijgekomen was, den roover op zoowel uit wraak als uit
lekkernij, omdat het vleesch goed smaakte.







XXIII.

De waterval van de Zambese.


De wonden van Palander hadden niet veel te beteekenen. De Boschjesman,
die daar verstand van had, wreef ze met eenige kruiden, en de
astronoom van Helsingfors kon de reis weder mede aanvaarden. Zijn
zegepraal gaf hem krachten; maar die overspanning verdween spoedig,
en hij werd weldra weder de afgetrokken geleerde, die slechts in eene
wereld van cijfers leefde. Men had hem één van de registers gelaten;
maar als voorzichtigheidsmaatregel had hij het andere aan William
Emery moeten afstaan, dat hij overigens goedschiks deed.

Het werk werd nu voortgezet. De driehoeksmeting ging goed en spoedig
voort. Men behoefde nog slechts eene geschikte vlakte te hebben om
eene basis te meten.

Den 1sten April moesten de Europeanen uitgestrekte moerassen
doortrekken, waardoor hun tocht eenigszins vertraagd werd. Op die
vochtige vlakten volgden talrijke vijvers, welker water een verpestende
lucht verspreidde. Kolonel Everest en zijne makkers haastten zich
dit ongezonde oord te verlaten, door aan hunne driehoeken de grootst
mogelijke uitgebreidheid te geven.

De toestand van het kleine gezelschap was voortreffelijk en de beste
geest heerschte onder hen. Michel Zorn en William Emery wenschten
elkander geluk dat zij zulk eene gewenschte overeenstemming tusschen
de beide aanvoerders zagen heerschen. Deze schenen vergeten te hebben
dat een internationale oorlog hen had moeten scheiden.

»Beste vriend," zeide Zorn eens tegen zijn jeugdigen makker, »ik hoop,
dat, als we in Europa terugkomen, de vrede tusschen Engeland en Rusland
gesloten is, en we dan het recht zullen hebben dáár, evenals hier,
vrienden te blijven."

»Ik hoop het even goed als gij, waarde Michel," antwoordde Emery. »De
hedendaagsche oorlogen kunnen niet lang duren; een of twee veldslagen
en de vrede wordt geteekend. Die ellendige oorlog is sedert een jaar
aan den gang, en ik denk, evenals gij, dat bij onze terugkomst de
vrede wel geteekend zal zijn."

»Uw plan is toch niet om naar de Kaapstad terug te keeren,
William?" vroeg Zorn. »Het observatorium heeft u niet zoo volstekt
noodig, en ik hoop u op mijn observatorium van Kiew bij mij te zien."

»Ja, mijn vriend," hernam William Emery, »ja, ik zal u naar Europa
vergezellen, en niet naar Afrika terugkeeren, voordat ik eene reis
door Rusland gemaakt heb. Maar ge zult mij ook eens te Kaapstad
opzoeken, niet waar? Ge zult eens met mij komen ronddwalen tusschen
de prachtige gesternten van ons zuidelijk halfrond. Ge zult eens zien
welk een rijken sterrenhemel wij hebben, en wat een genot het is er
niet met volle handen, maar met volle blikken in te tasten! Kom aan,
als ge wilt zullen we samen de ster theta van den Centaurus in tweeën
deelen! Ik beloof u dat ik zonder u niet beginnen zal."

»Is dat afgesproken, William?"

»Zeker, Michel. Ik bewaar theta voor u, en zal u daarentegen te Kiew
een van uwe nevelvlekken helpen oplossen!"

Die flinke jonge mannen! Was het niet alsof het uitspansel hun
toebehoorde! En inderdaad, aan wie zou het eerder toebehooren dan aan
die schrandere geleerden, die tot in zijne diepten zijn doorgedrongen?

»Maar vooral moet eerst die oorlog geëindigd zijn," hernam Michel Zorn.

»Dat zal wel zijn, Michel. Veldslagen met het kanon duren veel korter
dan twisten over sterren. Rusland en Engeland zullen veel eerder
verzoend zijn dan de kolonel en Mathieu Strux."

»Gelooft ge dan niet aan hunne oprechte verzoening," vroeg Zorn,
»nadat zij zoovele beproevingen met elkander hebben doorgestaan?"

»Ik zou het niet vertrouwen," antwoordde William Emery. »Denk toch
eens, het is de afgunst tusschen geleerden, en nog wel beroemde
geleerden."

»Laten we dan maar minder beroemd zijn, waarde William," antwoordde
Zorn, »maar elkander steeds liefhebben."

Er waren elf dagen sedert het geval met de bavianen voorbijgegaan,
toen het kleine gezelschap dicht bij den waterval der Zambese eene
vlakte vond, die zich verscheidene kilometers ver uitstrekte. De grond
was hier volkomen geschikt om eene basis rechtstreeks te meten. Aan den
rand der vlakte stond een klein dorp van slechts eenige hutten. De zeer
geringe bevolking bestond uit vreedzame inlanders, die de Europeanen
goed ontvingen. Het was gelukkig voor de reizigers, want zonder wagens,
zonder tenten, bijna zonder kampmaterieel zou het moeilijk geweest
zijn om zich voldoende in te richten; de meting van de basis kon
wel eene maand duren, en men kon toch die maand niet in de openlucht
doorbrengen, met de takken der boomen als eenige beschutting.

De wetenschappelijke commissie vestigde zich dus in die hutten, die
voorloopig voor de nieuwe bewoners werden ingericht, en de geleerden
waren mannen, die met weinig tevreden waren. Een enkele zaak hield
hun geest bezig, namelijk het nagaan der nauwkeurigheid van hun
vroegeren arbeid, die zou worden verkregen door de rechtstreeksche
meting eener nieuwe basis, dat is te zeggen van de laatste zijde van
den laatsten driehoek. Volgens de berekening toch had deze zijde eene
meetkunstig bepaalde lengte, en hoe meer deze maat met de later door
meting verkregene zou overeenkomen, des te beter zou het blijken dat
de meting van den meridiaan nauwkeurig verricht was.

De astronomen begonnen aanstonds met die rechtstreeksche meting. De
schragen, paaltjes en platina-linialen werden op dezen vrij vlakken
grond opgesteld. Men nam even nauwkeurig dezelfde voorzorgen als
bij de meting van de eerste basis. Men bracht den toestand van de
atmosfeer, de veranderingen van den thermometer, het vlak leggen der
toestellen, enz. in rekening. Kortom, niets werd bij deze laatste
bewerking verzuimd, en de geleerden leefden voor het oogenblik voor
niets anders dan voor dezen arbeid alleen.

Het werk begon den 10den April, en eindigde niet vóór den 15den
Mei. Vijf weken waren aan dit nauwkeurige werk besteed geworden. Het
hart klopte den astronoom hoorbaar, toen de uitslag der opmeting
werd bekend gemaakt. Welk eene vergoeding voor hunne vermoeienis,
voor hunne beproevingen, indien bij de narekening en nameting van
hun arbeid, »deze als een kostbaar, onaantastbaar wetenschappelijk
erfdeel aan de nakomelingschap kon overgaan."

Toen de verkregen lengten door de rekenaars herleid waren tot boogjes,
die met het vlak der zee, en met die van eene temperatuur van 61°
Fahrenheit (16° C.) moesten overeenkomen, boden Palander en Emery
hunnen ambtgenooten de volgende cijfers aan:


    Nieuw rechtstreeks gemeten basis          5075.25 vademen.
    Dezelfde basis door berekening en
        driehoeksmeting verkregen             5075.11    »

                            Verschil             0.14    »


dus 14/100 van een vadem, nog geen tien centimeters, en toch lagen
de beide bases op meer dan 600 kilometers van elkander verwijderd!

Toen men in Frankrijk den meridiaan tusschen Duinkerken en Perpignan
gemeten had, was het verschil tusschen de basis bij Melun, en die bij
Perpignan gemeten ongeveer elf centimeters. De nauwkeurigheid door
de Engelsch-Russische commissie bereikt is dus veel merkwaardiger,
en maakt dat deze arbeid onder moeilijke omstandigheden, in het
midden der Afrikaansche woestijnen, en tusschen allerlei gevaren en
beproevingen verricht, als de meest volmaakte van alle geodesische
metingen, die ooit ondernomen zijn, moet beschouwd worden.

Een driemaal aangeheven hoera begroette deze prachtige uitkomst,
die in de jaarboeken der wetenschap zonder voorbeeld was.

En welke was nu de lengte van een graad op dit gedeelte van den
aardbol? Naar de berekening van Nikolaas Palander juist 57037
vademen. Op één vadem na was het dus dezelfde lengte als Lescaille
in 1752 aan de Kaap de Goede Hoop gevonden had. Een eeuw na elkander
hadden dus de Fransche sterrekundige en de leden der Engelsch-Russische
commissie bij hunne berekening zoo weinig verschil.

Wat nu de lengte van den meter betreft, daarvoor moest men den uitslag
der opmetingen afwachten, die later in het noordelijk halfrond zouden
ondernomen worden. Die lengte moest het tien millioenste gedeelte zijn
van het vierde van één meridiaan. Naar vroegere berekeningen was zulk
een vierde meridiaan, als men de afplatting der aarde als 1/49915
in rekening bracht, 10,000,856 meters lang, zoodat de juiste lengte
van een meter 0.513074 vadem, of drie voet, elf streep en 296/1000
van een streep moet zijn. Was dit cijfer juist? Dit moest door den
lateren arbeid van de Engelsch-Russische Commissie bewezen worden.



De geodesische arbeid was dus geheel afgeloopen. De astronomen
hadden hunne taak volbracht. Men behoefde nu nog slechts de monding
der Zambese te bereiken, en in omgekeerde richting den weg volgen,
dien dokter Livingstone bij zijne tweede reis van 1858 tot 1864 zou
afleggen. Den 25sten Mei kwamen zij, na eene vrij moeilijke reis
door eene landstreek, die met beken en riviertjes doorsneden was,
bij den Victoriawaterval.

Deze wonderschoone waterval rechtvaardigt den naam die daaraan door de
inlanders gegeven is, en die beteekent »geruchtmakende rook." Boven
de watermassa, die een kilometer breed, van eene hoogte nederstort
welke het dubbele bedraagt van die der Niagara verheft zich een
drievoudige regenboog. Tusschen de diepe kloven in de basaltrotsen
brengt de vreeselijke stroom een gerommel voort als van het ratelen
van een twintigtal donderslagen tegelijk.

Beneden den waterval en op de oppervlakte van den kalmer geworden
stroom wachtte de stoomboot, die sedert veertien dagen langs een
zijtak van de Zambese daar aangekomen was, de reizigers op. Allen
waren tegenwoordig en namen plaats aan boord. Slechts twee mannen
bleven op den oever achter, de Boschjesman en de gids. Mokum was meer
dan een trouwe gids, het was een vriend, dien de Engelschen en vooral
John Murray in Afrika achterlieten. De laatste had den Boschjesman
voorgesteld om hem met zich naar Europa te nemen, en hem zoo lang bij
zich te houden als het Mokum behaagde; doch Mokum had eene latere
verbintenis op zich genomen en wilde die niet verbreken. Hij moest
toch David Livingstone vergezellen op den tweeden tocht, dien deze
koene reiziger weldra op de Zambese zou ondernemen, en Mokum wilde
zijn woord gestand doen.

De jager bleef dus achter, doch werd schitterend beloond, en, waar
hij nog het meeste prijs op stelde, de Europeanen, die hem zooveel
verplicht waren, omhelsden hem hartelijk bij het afscheid. De boot
stak van den oever, stoomde naar het midden van den stroom, en zoolang
John Murray de gestalte van zijn vriend den jager kon onderscheiden,
zond hij hem zijne afscheidsgroeten over.

Zonder inspanning of bijzondere voorvallen werd deze reis afgelegd; het
ging stroomafwaarts bijzonder snel, en men kwam voorbij talrijke dorpen
langs den oever. De inboorlingen beschouwden met eene bijgeloovige
bewondering dit rookende schip, dat door eene onzichtbare macht door
het water werd voortgestuwd, en verhinderden daarom de reis in geen
enkel opzicht.

Na eene afwezigheid van achttien maanden kwamen de kolonel en de
zijnen weder aan te Quilmiane, een van de voornaamste steden aan den
mond der Zambese.

Het eerste wat de Europeanen deden was aan den Engelschen consul
te vragen hoe het met den oorlog in Europa was. Deze was nog niet
geëindigd, en Sebastopol hield het tegen de Engelsch-Fransche legers
nog altijd vol.

Deze tijding was eene teleurstelling voor de Europeanen, die in
een zelfde wetenschappelijk belang zoo vereenigd waren geweest;
zij waagden evenwel geene enkele opmerking, en maakten zich gereed
om te vertrekken.

Een Oostenrijksch koopvaardijschip, de Novara was op het punt van naar
Suez te vertrekken. De leden der commissie besloten met dat schip de
reis te ondernemen.

Den 18den Juni, op het oogenblik van inscheping, vereenigde de kolonel
zijne ambtgenooten en sprak op kalmen toon deze woorden:

»Mijne heeren, gedurende de achttien maanden, die wij met elkander
doorbrachten, hebben wij allerlei beproevingen doorgestaan,
doch wij hebben een werk verricht dat de goedkeuring van het
geheele geleerde Europa zal verwerven. Ik voeg er nog bij, dat dit
gemeenschappelijke leven tusschen ons eene onwrikbare vriendschap
moge hebben aangekweekt."

Mathieu Strux boog even zonder te antwoorden.

»Evenwel," zoo vervolgde de kolonel, »woedt de oorlog tusschen
Engeland en Rusland nog altijd voort; men is slaags voor Sebastopol,
en tot op het oogenblik dat de stad in onze handen vallen zal...."

»Dat zal niet gebeuren!" zeide Mathieu Strux, »of Frankrijk moest...."

»De toekomst zal het ons leeren, mijnheer," hervatte de kolonel
koel. »In allen gevalle, en tot het einde van dien oorlog, geloof ik
dat wij elkander op nieuw als vijanden moeten beschouwen..."

»Ik zou u dit juist hebben voorgesteld," antwoordde de astronoom van
Pulkowa dood eenvoudig.

De toestand was dus juist afgeperkt, en onder deze omstandigheden
scheepten de astronomen zich op de Novara in.

Eenige dagen later kwamen zij te Suez aan; op het oogenblik van
scheiden greep William Emery Michel Zorn bij de hand en zeide:

»Altijd vrienden, Michel?"

»Ja, waarde William, altijd en onder alle omstandigheden!"







DE BLOKKADEBREKERS.


DE DOLFIJN.


De eerste stroom welks wateren schuimden onder het rad eener stoomboot,
was de Clyde; het was in 1812.

Die boot heette de Komeet, en deed geregeld dienst tusschen Glasgow
en Greenok. Na dien tijd hebben millioenen stoomschepen de Schotsche
rivier op- en af gevaren, en de inwoners van Glasgow zijn sinds lang
aan de wonderen der stoomkracht gewoon.

Niettemin waren op den 3en December 1862 de modderige straten van
Glasgow bijna verstopt door eene ontzaglijke menigte menschen;
reeders, kooplieden, winkeliers, werklieden, matrozen, vrouwen en
kinderen drongen allen in ééne richting voort, naar Kelvindok, eene
groote scheepstimmerwerf van de heeren Tod en Mac-Gregor.

Kelvindok ligt eenige minuten buiten de stad, op den rechter oever
der Clyde; in een oogenblik was de gansche ruimte door nieuwsgierigen
opgevuld; niet het kleinste plekje aan de kade, geen enkele muur om
de werf heen, geen enkel pakhuisdak, dat nog een oningenomen plaatsje
aanbood; de rivier zelve was vol vaartuigen van verschillenden aard
en op den linker oever wemelden de heuvelen van toeschouwers.

Al die drukte gold nochtans geene bijzondere plechtigheid; er zou
eenvoudig een stoomschip van stapel loopen. Nu kon het wel niet anders
of het publiek van Glasgow moest aan zoo iets zeer gewoon zijn. Was
er dan iets bijzonders te zien aan dien Dolfijn, zoo als de heeren
Tod en Mac-Gregor hunne nieuwe stoomboot gedoopt hadden?--Volstrekt
niet. Het was een groot vaartuig van vijftien honderd ton van
geslagen plaatijzer, en dat alles in zich vereenigde om snel vooruit
te kunnen komen. Zijne machine was van hooge drukking en vijfhonderd
paardekracht. Zij bracht twee schroeven, aan weerszijden van den
achtersteven in beweging, die onafhankelijk van elkander werkten;
de toepassing van een geheel nieuw stelsel, dat eene groote snelheid
aan de vaartuigen geeft en hun vergunt zich in een zeer beperkten
kring te wenden en te keeren.

De Dolfijn kon niet veel diepgang hebben. De kenners zagen het
duidelijk en leidden er te recht uit af dat de boot bestemd was om in
ondiep water te varen. Doch al die bijzonderheden konden de ijverige
belangstelling van zulk eene menigte niet rechtvaardigen. Over
het geheel was de Dolfijn niets meer of niets minder dan andere
stoombooten. Zou dan het van stapel loopen met een of ander technisch
bezwaar te worstelen hebben?--Evenmin. De Clyde had reeds menig
vaartuig van grooter omvang in hare wateren opgenomen, en de Dolfijn
zou zonder eenige bijzonderheid te water gaan.

Inderdaad, bij het kenteren van het tij, op het oogenblik waarop de
ebbe merkbaar werd, begonnen de manoeuvres; de hamerslagen weerklonken
met een volmaakte harmonie op de wiggen, die bestemd waren om de kiel
van het vaartuig op te lichten. Weldra trilde het geheele vaartuig; men
zag het bewegen, hoe weinig het nog opgeheven was; het gleed, het gleed
sneller en, de zorgvuldig met vet besmeerde helling afglijdende, plofte
de Dolfijn in de Clyde, te midden van dikke wolken van opstuivend
water. Zijn achtersteven drukte den bodem der rivier, verhief zich
vervolgens op den rug eener reusachtige golf en de prachtige boot
zou in hare vaart tegen de kaden der scheepstimmerwerven verbrijzeld
zijn geworden, indien niet al hare ankers met een vreeselijk geraas
gelijktijdig uitgeworpen, haar in haren loop hadden gestremd.

Het afloopen was volkomen gelukt. De Dolfijn wiegde zich bedaard op
de wateren der Clyde. Al de toeschouwers klapten in de handen toen
hij zijn natuurlijk element veroverd had en ontelbare hoera's rezen
aan de beide oevers op.

Maar waarom al die toejuichingen?--Het zou den hartstochtelijksten
toejuicher zeer moeielijk zijn gevallen zijn enthousiasme te
verklaren. Van waar dan die zoo bijzondere belangstelling juist in
deze boot? Eenvoudig vanwege de geheimzinnigheid harer bestemming. Men
wist niet aan welke soort van handel zij zich wijden zou, en wanneer
men er de groepen van nieuwsgierigen naar gevraagd had, zou men zich
te recht verwonderd hebben over de verschillende meeningen omtrent
deze ernstige zaak.

Intusschen waren de best onderrichten, of zij die zich daarvoor
hielden, het met elkander eens dat deze stoomboot eene rol zou spelen
in den vreeselijken burgeroorlog, waardoor de Vereenigde Staten van
Amerika toen geteisterd werden. Doch meer wisten zij niet en niemand
had kunnen bepalen of de Dolfijn een kaper, een transportschip,
eene oorlogsboot der Geconfedereerden of voor de Noordelijken was.

»Hoera!" riep er een, die beweerde dat de Dolfijn voor rekening der
Zuidelijken gebouwd was.

»Hip, hip, hip!" riep een ander, die zwoer dat nooit vlugger vaartuig
op de Amerikaansche kusten had gekruist.

Het was dus het onbekende en, om met juistheid te weten waaraan men
zich houden moest, had men de compagnon, of althans een intieme vriend
van Vincent Playfair en Co. te Glasgow moeten zijn.

Een rijk, machtig en schrander huis was het, dat door Vincent
Playfair en Co. werd vertegenwoordigd. Eene oude en geachte familie,
afstammelingen van die Tabak-lords, die de fraaiste wijken der
stad bebouwd hadden. Die bekwame handelaars hadden, tengevolge
der Unie-akte, de eerste kantoren van Glasgow gesticht, door den
handel in tabak van Virginië en Maryland. Er werden onmetelijke
fortuinen gemaakt; er was een nieuw middelpunt voor den handel
geschapen. Welhaast werd Glasgow eene stad van industrie; fabrieken,
spinnerijen en smelterijen rezen overal als uit den grond op, en in
weinig jaren had de voorspoed der stad haar toppunt bereikt.

Het huis Playfair bleef den ondernemingsgeest zijner voorvaderen
getrouw. Het stortte zich in de stoutste ondernemingen en hield de
eer van den Engelschen handel op. Zijn tegenwoordige chef, Vincent
Playfair, een achtenswaardig man van vijftig jaren, was iemand van
een praktisch en positief karakter, een stoutmoedig, ondernemend man,
een echte reeder. Niets ging hem meer ter harte dan de handel. Daarbij
was hij onkreukbaar eerlijk en loyaal.

Hij was het intusschen niet die zich de eer kon toerekenen den Dolfijn
gebouwd en uitgerust te hebben. Die eer kwam toe aan James Playfair,
zijn neef, een knap mensch van dertig jaren en de stoutste schipper
der koopvaardijvloot van het Vereenigde Koninkrijk.

Op zekeren dag had James Playfair, nadat hij de Amerikaansche bladen
gelezen had, zijn oom een zeer gewaagd plan voorgesteld.

»Oom Vincent," zoo viel hij met de deur in het huis, »er zijn twee
millioen te winnen, in eene maand tijds!"

»En wat wordt er bij gewaagd?" vroeg oom Vincent.

»Een schip en eene lading."

»Anders niets?"

»Ja wel, de equipage en de kapitein; maar dat reken ik niet."

»Laat eens hooren," antwoordde oom Vincent.

»Het is zoo klaar als een klontje," hernam James Playfair. »U hebt
toch de Amerikaansche bladen gelezen?"

»Twintig keer, neef James."

»Denkt u, even als ik, dat de oorlog in de Vereenigde Staten nog lang
zal duren?"

»'k Ben er zeker van."

»U weet hoe die oorlog de belangen van Engeland, en van Glasgow in
het bijzonder, benadeelt?"

»En nog meer in het bijzonder die van het huis Playfair en Co.,"
antwoordde oom Vincent.

»Die inzonderheid," herhaalde de jonge kapitein.

»'k Tob er dag aan dag over, James, en 'k zie niet zonder schrik de
handelsrampen te gemoet, welke die oorlog na zich slepen zal. Niet dat
het huis Playfair niet solide is, neef, maar het heeft correspondenten
die failliet kunnen gaan. Die Amerikanen! 'k wensch ze allen naar
den duivel, de Noordelijken zoowel als de Zuidelijken."

Uit een commercieel oogpunt beschouwd, had Vincent Playfair gelijk
met dus te spreken. Het voornaamste handelsartikel van Amerika
ontbrak op de markt te Glasgow. De katoencrisis werd van dag tot dag
dreigender; duizenden werklieden moesten van de algemeene weldadigheid
leven. Glasgow bezit vijf en twintig duizend spinnewielen, die, voor
dat de oorlog in Amerika begon, zesmaal honderd vijf en twintig ellen
gesponnen katoen per dag, dat is vijftig millioen ponden 's jaars,
afleverden. Men oordeele uit die cijfers hoe groot de stoornis
moest zijn in de industrieele beweging der stad, nu de grondstof
tot den arbeid geheel begon te ontbreken. Ieder uur hadden er nieuwe
faillissementen plaats. De staking van het werk oefende overal haren
verderfelijken invloed uit; de werklieden stierven van honger.

Het schouwspel van die ontzaglijke ellende had James Playfair op het
denkbeeld gebracht van zijn stout waagstuk.

»'k Ga katoen halen," zeide hij, »en 'k breng het mede, 't moge kosten
wat het wil."

Daar hij nochtans in zijn hart evenzeer koopman was als zijn oom
Vincent, besloot hij het middel van ruilhandel te baat te nemen en
zijne onderneming onder den vorm eener handelszaak voor te stellen.

»Oom Vincent, dit is mijn idee."

»Laat hooren, James."

»'t Is dood eenvoudig. We zullen een snelvarend schip bouwen."

»Dat gaat."

»We zullen het laden met krijgsbehoeften, levensmiddelen en kleederen."

»Dat is te doen."

»Ik zal bevel voeren over dat vaartuig. 'k Zal al de schepen der
Noordelijke marine tarten om me in te halen. 'k Zal de blokkade van
een der Zuidelijke havens forceeren."

»En je lading duur verkoopen aan de Zuidelijken die er behoefte aan
hebben," vulde de oom aan.

»En 'k zal met een lading katoen terugkomen...."

»Dat ze je voor niets geven zullen."

»Zooals u zegt, oom Vincent. Vindt u 't goed?"

»'k Vind het goed. Maar zal je er door heen komen?"

»'k Zal er door heen komen als 'k een goed schip heb."

»We zullen er een voor je laten bouwen. Maar de bemanning?"

»O, die zal 'k wel vinden. 'k Heb niet veel volk noodig. Mannen genoeg
om te manoeuvreeren, dat is alles. 't Is me niet te doen om met de
Noordelijken te vechten, maar ze op een afstand te houden."

»We zullen ze op een afstand houden," antwoordde oom Vincent op
beslissenden toon. »Vertel me nu eens, James, naar welk punt van de
Amerikaansche kust denk je koers te zetten?"

»Tot nog toe hebben er reeds schepen de blokkaden van Orleans,
van Wilmington en van Savannah geforceerd. 'k Denk rechtstreeks
naar Charleston te gaan. Geen enkel Engelsch schip is nog tot die
vaarwaters doorgedrongen, behalve de Bermuda, die zal ik navolgen,
en als mijn schip weinig diepgang heeft, ga 'k waar de Noordelijken
mij niet kunnen volgen."

»Zooveel is zeker," hernam oom Vincent, »dat Charleston volgestopt
is met katoen; ze verbranden het om 't kwijt te zijn."

»Ja," antwoordde James. »Bovendien is de stad bijna
ingesloten. Beauregard heeft gebrek aan amunitie; hij zal me mijn
lading met goud betalen."

»Heel goed, neef! Wanneer wil je de reis beginnen?"

»Over een half jaar. 'k Heb lange nachten, winternachten noodig om
er gemakkelijker door heen te komen."

»Je zult ze hebben, neef."

»Afgesproken, oom?"

»Afgesproken."

»Op uw woord?"

»Op mijn woord."

Zoo was de stoomboot de Dolfijn vijf maanden later van de werf van
Kelvindok van stapel geloopen en daarom kende niemand hare eigenlijke
bestemming.







DE DOLFIJN OP REIS.


De uitrusting van den Dolfijn ging vlug voort. De takelage was gereed,
het want behoefde nog slechts vastgemaakt te worden; de Dolfijn droeg
drie masten, eene bijna overbodige weelde. Hij rekende niet op den
wind om de Noordelijke kruisers te ontkomen, maar wel op de krachtige
machine in zijne ingewanden. En hij had gelijk.

In het begin van December begon de Dolfijn zijne proeftochten op de
Clyde. Het zou moeielijk zijn uit te maken wie er méér in zijn schik
was, de scheepstimmerman of de kapitein. Het nieuwe stoomschip ging er
prachtig door, en het log-boek wees eene snelheid aan van zeventien
knoopen in een uur, eene snelheid die nog nooit door een Engelsch,
Fransch of Amerikaansch schip was bereikt geworden.

Den 25en December begon het laden. De boot ging aan de kade liggen,
een weinig beneden de laatste brug over de Clyde, eer zij zich in
het kanaal stort. Daar lag in groote magazijnen een ontzaglijk groote
voorraad kleeding, wapenen en amunitie, die vlug in het ruim van den
Dolfijn overgingen. De aard dier lading verried de geheimzinnige
bestemming van het vaartuig, en het huis Playfair kon zijn geheim
niet langer voor zich houden; bovendien zou de Dolfijn weldra zee
kiezen; er was geen enkele Amerikaansche kruiser in de Engelsche
wateren gezien. En hoe zou men ook langer het geheim hebben kunnen
bewaren toen men volk moest werven? Men kon geen volk aanmonsteren
zonder hun te zeggen waar het schip heen ging; ieder die meeging,
waagde er toch zijn hoofd aan, en als men zijn leven waagt, wil men
althans weten hoe en waarvoor.

Intusschen liet niemand zich door dat vooruitzicht terughouden. Er
werd ruim betaald en ieder had zijn deel aan de onderneming. Er boden
zich dan ook matrozen in menigte aan, en van de beste soort. James
Playfair had maar te kiezen; hij koos goed en na verloop van vier en
twintig uur stonden de namen van dertig matrozen op de rol, die een
yacht van hare Majesteit eer aangedaan zouden hebben.

De dag van het vertrek werd op den 3en Januari bepaald; den 31en
December was de Dolfijn reisvaardig. Het ruim was vol amunitie en
levensmiddelen; de hokken vol steenkolen. Niets hield het vertrek
meer tegen.

Den 3en Januari was de kapitein aan boord en liet nog een laatst
gezagvoerders-oog over zijn schip gaan, toen een man zich aan boord
van den Dolfijn aanmeldde en James Playfair verzocht te spreken. Een
van de matrozen bracht hem naar de kajuit.

Hij was een flinke gast, breed geschouderd en blozend van kleur;
zijn onnoozel gezicht kon kwalijk eene zekere slimheid en snakerij
verbergen; hij scheen niet zeer met de scheepsgewoonten bekend en
hij keek om zich heen als iemand die weinig gewoon is zich aan boord
van een schip te bevinden. Hij gaf zich niettemin al het air van een
zeerob, door naar de takelage te kijken en waggelend te loopen zooals
matrozen veelal doen.

Toen hij zich in de tegenwoordigheid van den kapitein bevond, keek
hij dezen strak aan en zeide:

»Kapitein James Playfair?"

»Die ben ik," antwoordde de gezagvoerder. »Wat wil je van me?"

»Met u meevaren."

»Er is geen plaats meer. De equipage is voltallig."

»O, één man meer zal u niet hinderen. Integendeel."

»Dunkt je?" vroeg James Playfair, den man strak aankijkende.

»Ja wel," antwoordde de matroos. »Maar 'k heb nog niet alles gezegd. 'k
Heb u nog een voorstel te doen."

»Kom kom, je verveelt me," antwoordde James Playfair driftig; »'k
heb geen tijd om praatjes aan te hooren."

»'k Zal U niet lang vervelen," hernam Crockston; »nog één woordje,
dan heb 'k alles gezegd: 'k heb een neef."

»Een mooien oom heeft die neef," antwoordde James Playfair.

»Ja wel!" bevestigde Crockston.

»Heb je nu uitgepraat?" vroeg de kapitein zeer ongeduldig.

»Nu dan; dit wou 'k zeggen: Als men den oom neemt, moet men den neef
op den koop toe nemen."

»Wel zoo!"

»Ja; dat zijn we zoo gewoon. Waar de een gaat, gaat de ander ook."

»En wat is je neef voor een jongen?"

»Een jongen van vijftien jaar, een nieuweling wien 'k het vak leer. Hij
zit vol goeden wil en zal met ter tijd een flink matroos worden."

»Hoe heb ik 't nu met je, Crockston, zie je den Dolfijn voor een
kweekschool van kajuitsjongens aan?"

»Laat ons geen kwaad van kajuitsjongens spreken," antwoordde de zeeman,
»één is er Admiraal Nelson geworden en een ander Admiraal Franklin."

»Parbleu, vriend! je hebt een manier van praten die me lijkt. Breng
je neef dan maar mede, maar als 'k in zijn oom den flinken borst niet
zie dien hij voorgeeft te zijn, krijgt die oom met mij te doen. Ga
nu heen en zorg dat je over een uur terug zijt."

Crockston liet het zich geen twee malen zeggen; hij groette den
kapitein vrij links en was weldra weder aan wal. Een uur later was hij
aan boord terug, met een jongen van een beschroomd en nieuwsgierig
gelaat en die niet beloofde de gevatheid en de lichaamskracht van
zijn oom te zullen overnemen. Crockston zelf moest hem door een paar
goedhartige woorden moed in spreken.

»Komaan, een beetje moed! Ze zullen ons niet opeten, wat duivel! We
kunnen nog heen gaan als je wilt."

»Neen, neen!" antwoordde de jongen, »God zal ons beschermen."

Dien zelfden dag werden de matroos Crockston en de kajuitsjongen John
Stiggs op de rol der bemanning van den Dolfijn ingeschreven.

Den volgenden morgen, om vijf uur werden de vuren van het stoomschip
ijverig aangestookt; het dek beefde onder het schudden van den ketel en
de stoom baande zich fluitend een weg door de veiligheidskleppen. Het
uur van vertrekken was gekomen.

Ondanks het vroege morgenuur had zich eene vrij aanzienlijke menigte
op de kade en op de groote brug verzameld; zij kwam de stoutmoedige
boot een laatst vaarwel toeroepen. Vincent Playfair was er ook om
kapitein James voor het laatst te omhelzen, maar hij hield zich bij
die gelegenheid als een oude Romein uit den goeden tijd. Hij zag er
heldhaftig uit en de twee hartelijke zoenen waarmede hij zijn neef
begunstigde, droegen het merk van eene krachtige ziel.

»Ga, James," zeide hij tot den gezagvoerder, »ga spoedig en kom nog
spoediger terug; vergeet vooral niet een ruim gebruik van je positie
te maken; koop goedkoop, dan heb je de achting van je oom."

Met die aanbeveling scheidden oom en neef, en allen die aan boord
waren en de reis niet mede maakten, gingen naar den wal terug.

Op dat oogenblik stonden Crockston en John Stiggs bij elkander op de
voorplecht en de eerste zeide tot den tweede:

»'t Gaat goed, 't gaat goed; binnen een paar uren zijn we in zee en
'k heb een goeden dunk van een reis die op deze manier begint."

De kajuitsjongen antwoordde enkel door een handdruk.

James Playfair gaf zijne laatste bevelen tot het vertrek.

»Hebben we stoom genoeg?" vroeg hij aan zijn stuurman.

»Ja kapitein," antwoordde deze.

»Nu dan, viert de touwen."

Die manoeuvre werd onmiddellijk uitgevoerd; de schroeven kwamen
in beweging. De Dolfijn bewoog zich, ging tusschen de in de haven
liggende schepen door en verdween weldra uit de oogen der menigte
die hem met hare laatste hoera's begroette.

De vaart uit de Clyde ging gemakkelijk. Men kan zeggen dat die rivier
met menschenhanden en zelfs met meesterhanden gemaakt is. Sedert zestig
jaren heeft zij, dank zij de baggermolens, vijftien voet aan diepte
gewonnen. Weldra verloor het woud van masten en schoorsteenen zich
in rook, stoom en nevel; het geraas der stoomhamers en van de bijl
op de werven stierf in de verte weg. Langzamerhand volgden villa's
en buitenplaatsen de fabrieken op. De Dolfijn, zijn stoom matigende,
voer tusschen de dijken door die de rivier binnen hare oevers houden
en had dikwijls met zeer nauwe engten te doen.

Die hindernis scheen hem echter weinig te deren; voor eene bevaarbare
rivier is diepte trouwens wenschelijker dan breedte. De boot, door
een uitmuntenden Ierschen loods naar zee gebracht, gleed ongehinderd
tusschen de ondiepten door. Weldra werd de Clyde breeder; nog eenige
mijlen en zij stoomden Greenock voorbij. Toen bevond zich de Dolfijn
aan den ingang der golf door welker bemiddeling zij hare wateren in
het Noorder kanaal stort.

Daar voelde hij voor het eerst het wiegen der zeegolven en stoomde
hij het schilderachtige eiland Arran voorbij.

Eindelijk waren zij in het ruime sop; de loods ging met het bootje
naar zijn kotter die op die hoogte kruiste; de Dolfijn, thans aan het
gezag van zijn kapitein hergeven, koos noordelijk van Ierland, een
koers die weinig door schepen bezocht wordt, en de laatste Europeesche
kusten achter zich latende, zag hij zich weldra alleen op den Oceaan.







IN ZEE.


De Dolfijn had eene goede equipage; hij stoomde snel vooruit
en beantwoordde aan de verwachting van zijn bouwmeester en zijn
kapitein. Zij kregen geen enkel schip in het gezicht; de groote weg
van den Oceaan was vrij; ook zou geen schip der Noordelijken het recht
gehad hebben den Dolfijn onder de Engelsche vlag aan te tasten. Hem
volgen, dat was iets anders. Hem beletten de blokkaden te breken,
tot hunne dienst; maar James Playfair had alles aan de snelheid van
zijn stoomschip opgeofferd omdat hij niet achterhaald wilde worden.

Intusschen hield men goede wacht aan boord. Ondanks de koude was er
altijd een man in de mast, om het minste zeil aan den horizon aan
te geven. Toen de avond kwam, beval James Playfair zijn stuurman de
grootste zorgvuldigheid aan.

»Laat niet te lang denzelfden matroos op den uitkijk;" zeide hij;
»hij zou door de kou bevangen kunnen worden en in zulk een toestand
kijkt men niet scherp."

»Heel goed, kapitein."

»Gebruik er Crockston toe; de pikbroek zegt dat hij scherp ziet;
stel hem op de proef. Geef hem de vroege wacht, dan kan hij door den
ochtendnevel heen zien. Laat me waarschuwen als er iets bijzonders
voorvalt."

James Playfair ging daarop in zijne kajuit. De stuurman liet Crockston
bij zich komen en bracht hem de bevelen des kapiteins over.

»Morgen, om zes uur," zeide hij, »moet je in den fokkemast op den
uitkijk."

Bij wijze van antwoord liet Crockston een toestemmend gebrom
hooren. Maar nauwelijks had de stuurman hem den rug toegekeerd,
of de matroos begon te mompelen:

»Wat duivel bedoelt hij met die fokkemast?"

Op dat oogenblik kwam zijn neef op de voorplecht bij hem.

»Nu! mijn trouwe Crockston?" vroeg hij.

»Nu! 't zal wel gaan! 't zal wel gaan!" antwoordde de matroos met een
gedwongen glimlach. »Er is maar een ding dat me hindert. Dat duivelsche
schip schudt zijn vlooien af als een hond die pas uit het water komt;
'k ben er misselijk van."

»Arme vriend!" zeide de kajuitsjongen, terwijl hij Crockston dankbaar
aankeek.

»Dat ik op mijne jaren nog zeeziek moet worden! Wat ben ik een
meisje! maar 't zal wel gaan, 't zal wel gaan! Dan zijn er ook nog
fokkemasten die me in 't nauw brengen...."

»Goede Crockston en voor mij...."

»Voor u en voor hem," antwoordde Crockston. »Maar geen woord daarover,
John, vertrouw op God; hij zal ons niet verlaten."

Den volgenden morgen om zes uur wilde Crockston zich naar zijn post
begeven; hij kwam op het dek en de stuurman beval hem naar boven te
gaan en goed wacht te houden.

Bij die woorden scheen de matroos een oogenblik niet te weten wat
hij doen zou; maar eindelijk besluitende, begaf hij zich naar den
achtersteven.

»Nu, waar ga je heen?" riep de stuurman.

»Waar je me stuurt," antwoordde Crockston.

»Ik zeg je in den fokkemast te gaan."

»Ik ga al," antwoordde de matroos op onverstoorbaren toon steeds naar
de kampanje loopende.

»Hou je me voor den gek?" riep de stuurman ongeduldig. »Ga je de
fokkera op den bezaanmast zoeken? Waar heb je gevaren, stommerik! Naar
den fokkemast, stommerik, naar den fokkemast!"

De matrozen die op het dek stonden, konden hun schaterlach niet
inhouden op het zien van het verlegen gezicht van Crockston die weder
naar de voorplecht kwam.

»Zoo," zeide hij, den mast bekijkende, welks geheel onzichtbare top
zich in den ochtendnevel verloor; »zoo, moet ik daar ingaan?"

»Ja," antwoordde de stuurman, »en haast je wat! Voor den d... de
Amerikaan zou zijn boegspriet in ons want kunnen steken, voor dat
die luiaard op zijn post is. Ga je?"

Crockston begon zonder een woord te spreken onhandig te klimmen,
als iemand die niet wist hoe hij zijne armen en beenen gebruiken
moest; in plaats van zich vlug naar boven te werken, klampte hij zich
onbeweeglijk aan het want vast, met de wanhopige kracht van iemand
die door eene duizeling bevangen wordt. De stuurman, over zooveel
onhandigheid verbaasd, gevoelde dat hij driftig werd en beval hem
oogenblikkelijk naai beneden te komen.

»Die kerel is van zijn leven nooit matroos geweest," zeide hij tot
den bootsman.

»Ga zijn kist eens onderzoeken."

Inmiddels kwam Crockston weer naar beneden sukkelen; maar zijn voet
gleed uit, en daarop een loshangend touw aangrijpende, trok hij het
mede naar beneden en viel vrij onzacht op het dek.

»Stommeling? Zoetwatermatroos!" riep de stuurman, om hem te
troosten. »Wat kom je hier uitvoeren! Je hebt je voor een goed
matroos uitgegeven en je weet den bezaansmast niet van den fokkemast
te onderscheiden. We zullen je leeren!"

Crockston antwoordde niet, maar bleef staan in de houding van iemand
die zich op het ergste voorbereidt. Op dat oogenblik kwam de bootsman
van zijn onderzoek terug.

»Hier heb ik alles wat er in de kist van dien boer zit; een verdachte
portefeuille met brieven."

»Geef hier," beval de stuurman, »Brieven met het postmerk van de
Noordelijke Staten!"

»Halliburtt van Boston! Een Noordelijke! Ellendeling, je bent een
verrader! Je hebt je aan boord ingedrongen om ons te verraden! Maar
we zullen die zaak eens afmaken en je zult van het endje touw
proeven! Bootsman, laat den kapitein waarschuwen. Houd het oog op
dien kerel, jelui!"

Crockston sprak geen woord op die bedreiging. Zij hadden hem gebonden
en hij kon geen hand of voet verroeren.

Eenige minuten daarna verscheen de kapitein op het dek en kwam naar de
voorplecht. De stuurman gaf hem aanstonds van het voorgevallene kennis.

»Wat heb je te antwoorden?" vroeg James Playfair, die zijne drift
bijna niet meester was.

»Niets," antwoordde de man.

»Wat ben je aan boord komen doen?"

»Niets."

»En wat wacht je nu van me?"

»Niets."

»En wie ben je? Een Amerikaan, zooals die brieven schijnen te
bewijzen?"

Crockston antwoordde niet.

»Bootsman," zei James Playfair, »vijftig slagen om zijn tong los te
maken. Zou dat genoeg zijn, Crockston?"

»Dat zullen we zien," antwoordde de oom van John Stiggs, zonder een
spier te vertrekken.

Op dat bevel trokken twee matrozen Crockston de bovenkleederen van
het lijf; reeds hadden zij het geduchte straftuig in de hand en hieven
het in de hoogte, toen de kajuitsjongen John Stiggs bleek en ontsteld
kwam aanloopen.

»Kapitein!" riep hij.

»Aha, de neef!" zei James Playfair.

»Kapitein," hernam de kajuitsjongen, in de hevigste spanning, »ik
zal u zeggen wat Crockston niet zeggen wil. Ja, hij is een Amerikaan,
en ik ook; we zijn de vijanden der Zuidelijken; maar geen verraders,
aan boord gekomen om den Dolfijn te verraden en hem aan de noordelijke
schepen over te leveren."

»Wat ben je dan komen doen?" vroeg de kapitein streng, terwijl hij
den jongen nauwkeurig opnam.

Deze aarzelde een oogenblik alvorens te antwoorden; eindelijk zeide
hij met vrij vaste stem:

»Kapitein, ik zou u gaarne afzonderlijk spreken."

Terwijl John Stiggs die vraag deed, bleef James Playfair hem nauwkeurig
bekijken. Het jonge en zachte gelaat van den kajuitsjongen, zijne
liefelijke stem, de fijnheid en blankheid zijner handen, nauwelijks
onder eene laag bister verborgen, zijne groote oogen, wier levendigheid
de zachtheid niet wegnam, dat alles deed een zonderling vermoeden
bij den kapitein opkomen. Toen John Stiggs zijn verzoek gedaan had,
keek Playfair Crockston strak aan, die de schouders ophaalde; daarop
richtte hij op den scheepsjongen een onderzoekenden blik, dien deze
niet kon uithouden, en hij zeide met een enkel woord:

»Ga mede."

John Stiggs volgde den kapitein naar de kampanje en daar, de deur
van zijne hut openende, zeide hij tot den kajuitsjongen wiens wangen
bleek waren van aandoening:

»Ga binnen, juffrouw."

John, aldus aangesproken, begon te glimlachen, te blozen, en
onwillekeurig liepen hem de tranen langs de wangen.

»Wees gerust, juffrouw," zeide James Playfair op zachten toon, »en
wees zoo goed mij te zeggen waaraan 'k de eer te danken heb u op mijn
schip te zien."

Het jonge meisje aarzelde een oogenblik eer zij antwoordde; eindelijk
door de stem des kapiteins gerustgesteld, besloot zij te spreken.

»Mijnheer," begon zij, »'k wilde naar mijn vader te Charleston gaan. De
stad is aan de landzijde ingesloten en aan den zeekant geblokkeerd;
'k wist niet hoe 'k er komen zou, toen 'k vernam dat de Dolfijn er
heen ging met het doel om de blokkade te verbreken, 'k Ben dus bij
u aan boord gekomen, en bid u mij te vergeven dat ik 't zonder uw
toestemming gedaan heb; u zoudt me die geweigerd hebben."

»Zeer zeker."

»'k Heb dus wel gedaan met er u niet om te vragen," hernam het jonge
meisje op vasten toon.

De kapitein kruiste zijne armen over elkander, liep de hut op en neer,
en kwam weder terug.

»Hoe is uw naam?" vroeg hij.

»Jenny Halliburtt."

»Maar moet ik dan niet uit de brieven die we Crockston ontnomen hebben,
begrijpen dat uw vader van Boston is?"

»Ja, mijnheer."

»En iemand uit het Noorden is in het hevigst van den oorlog in een
Zuidelijke stad?"

»Mijn vader is gevangen, mijnheer. Hij was te Charleston, toen de
eerste schoten van den burgeroorlog vielen, en toen de troepen der
Unie door de geconfedereerden uit het fort Sumter verjaagd werden. De
gevoelens van mijn vader stelden hem aan den haat der slavenhouders
bloot en tegen alle recht in werd hij op bevel van Beauregard gevangen
gezet. 'k Was toen in Engeland bij een tante die nu onlangs gestorven
is en, alleen op de wereld, zonder anderen steun dan Crockston, een
trouwen bediende van onze familie, wilde ik de gevangenschap van mijn
vader deelen."

»En wat was de heer Halliburtt?" vroeg James Playfair.

»Een eerlijk journalist," antwoordde Jenny fier, »een der geachtste
redakteurs van de Tribune; hij heeft de zaak van het noorden altoos
het moedigst verdedigd."

»Een abolitionnist!" riep de kapitein hevig, »een van die menschen
die, onder voorwendsel van de slavernij te willen afschaffen, hun
land met bloed en jammeren vervuld hebben!"

»Mijnheer," sprak Jenny, »u beleedigt mijn vader, u moest niet vergeten
dat niemand hem kan verdedigen dan ik."

Het bloed steeg den jongen man naar het aangezicht, toorn en schaamte
vervulden hem, hij was op het punt van het meisje zonder omslag te
antwoorden, maar hij bedwong zich en opende de deur zijner hut.

»Bootsman," riep hij.

De bootsman kwam toegeloopen.

»Deze hut is van nu af voor juffrouw Halliburtt," zeide hij; »laat
voor mij een gewone hut achter in de kampanje inrichten."

De bootsman keek den kajuitsjongen met dien damesnaam verbaasd aan,
doch op een wenk van den kapitein ging hij heen.

»En nu behoort deze hut aan u," sprak de jonge kapitein van den
Dolfijn, en ging heen.







STREKEN VAN CROCKSTON.


De geheele equipage was weldra met de geschiedenis van Jenny Halliburtt
bekend. Crockston vertelde haar nu zonder terughouding. Hij was op
bevel van den kapitein van de strafoefening verschoond geworden en
zoodra hij in vrijheid was, ging hij naar het ruim, nam er een klein
valies uit en bracht het aan juffrouw Jenny. Het jonge meisje kon
toen hare eigene kleederen weder aannemen, maar vertoonde zich niet
op het dek.

De stuurman zag weldra in dat Crockston hoegenaamd geen verstand van
de zeevaart had en hij werd van alle dienst ontslagen.

Intusschen stoomde de Dolfijn snel den Oceaan over. Den dag nadat de
identiteit van mejuffrouw Halliburtt ontdekt was, liep James Playfair
met rassche schreden het dek op en neder. Hij had geene enkele poging
aangewend om het jonge meisje weder te zien en hun gesprek weder op
te vatten.

Gedurende die wandeling kwam Crockston hem telkens tegen en keek hem
steelsgewijs met een genoeglijken grijns aan. Hij wilde blijkbaar
gaarne met den kapitein spreken en begon hem eindelijk zoo indringend
aan te kijken dat Playfair er ongeduldig onder werd.

»Wat wil je nu weer?" vroeg hij, den Amerikaan aansprekende, »je
draait om me heen als een zwemmer om een drijfton!"

»Neem me niet kwalijk, kapitein," antwoordde Crockston; »dat komt
omdat ik u iets te zeggen heb."

»Zeg het dan!"

»Dat is gemakkelijk; 't is niets anders dan dat u in den grond een
goed mensch zijt."

»Waarom in den grond?"

»Nu, in den grond en boven op ook."

»'k Heb je complimenten niet noodig."

»'t Zijn geen complimenten. Daar wacht ik mee totdat u alles gedaan
hebt."

»Wat alles?"

»Dat is duidelijk. U hebt ons aan boord genomen. Goed. U hebt
uw hut aan juffrouw Halliburtt gegeven. Mooi. U hebt me de
straf kwijtgescholden. Zoo goed als het kan. U brengt ons naar
Charleston. Overheerlijk. Maar dat is niet alles."

»Niet alles!" herhaalde de kapitein, verbaasd over de aanmatiging
van den man.

»Neen, zeker niet," hernam Crockston; »haar vader zit daar gevangen."

»Nu, wat zou dat?"

»U moet hem bevrijden."

»Den vader van juffrouw Halliburtt bevrijden!"

»Natuurlijk. Hij is een achtenswaardig man, een moedig burger. Hij
is waard dat men iets om hem waagt."

»Meester Crockston," antwoordde James Playfair, de wenkbrauwen
fronsende; »je schijnt mij een eerste grappenmaker, maar onthoud
voortaan dat 'k geen gekheid versta."

»U vergist u, kapitein. 'k Vertel geen grappen. 'k Spreek in ernst. Wat
ik u voorstel, schijnt u op het eerste gezicht ongerijmd, maar na
eenig nadenken zult u zelf inzien dat u niet minder doen kunt."

»Dan dien meneer Halliburtt bevrijden?"

»Zeker. U moet zijn in vrijheidstelling aan generaal Beauregard vragen,
die u haar niet weigeren zal."

»En als hij toch weigert?"

»Dan moeten we andere middelen te baat nemen," zei Crockston dood
bedaard, »dan moeten we den gevangene voor den neus der Zuidelijken
weg halen."

»En 'k zou niet alleen door de vloot der Noordelijken heendringen en
de blokkade van Charleston verbreken, maar bovendien nog maken dat
'k weer in zee kwam onder het kanon der forten, enkel om een meneer
te helpen dien 'k niet ken, een papierkladder die zijn inkt vergiet
in plaats van zijn bloed!"

»O, een kanonschot meer of minder!" antwoordde Crockston.

»Meester Crockston, als je me weer over die zaak begint, laat ik je in
het vooronder opsluiten om je te leeren je tong in bedwang te houden."

Met die woorden zond de kapitein den Amerikaan weg, die onder het
heengaan mompelde:

»Nu, dat gaat niet kwaad; het balletje is opgeworpen. 't Zal wel gaan!"

Toen James Playfair zoo veel afschuw van de abolitionnisten te kennen
gegeven had, was hij verder gegaan dan hij inwendig meende. Hij
was geen voorstander van de slavernij; maar hij ontkende dat de
slavenquaestie de hoofdoorzaak van den burgeroorlog was. Beweerde
hij dan dat de Zuidelijke Staten--acht van de zes en dertig--het
recht hadden zich af te scheiden, omdat zij zich uit vrijen wil
hadden aangesloten? Dat ook niet eens. Hij had een afkeer van de
Noordelijken. Dat was alles. Hij beschouwde hen als afgevallen
Engelschen die goed gevonden hadden te doen wat hij nu in de
Zuidelijken goedkeurde. Maar bovenal was die Amerikaansche oorlog
hem persoonlijk hinderlijk en hij was kwaad op degenen die dien
oorlog maakten.

Intusschen kwelden hem de insinuaties van Crockston geweldig; hij
schudde ze wel van zich af, maar zij drongen zich telkens weder aan
hem op en toen hij Jenny den volgenden dag op het dek zag, durfde
hij haar niet aanzien.

En dat was wezenlijk jammer, want dat jonge meisje met die blonde
lokken, met die verstandige zachte oogen, verdiende wel een blik van
een jongen man van dertig jaren; maar James was in haar bijzijn niet op
zijn gemak; hij gevoelde dat zij eene sterke, edelmoedige ziel bezat,
in de school des ongeluks gevormd; hij begreep dat zijn zwijgen
gelijk stond met de weigering van haar liefsten wensch. Bovendien
zocht Jenny Halliburtt, nadat zij er ten laatste toe gekomen was hare
hut te verlaten, het bijzijn van James evenmin als zij hem vermeed,
en in den eersten tijd spraken zij elkander weinig of niet.

De trouwe Crockston gaf echter den moed niet op om zijn doel te
bereiken. Hij had zich eenmaal in het hoofd gesteld, den kapitein
ter bevrijding van den heer Halliburtt te gebruiken en met dezen naar
Engeland terug te keeren. Dat was zijn doel, terwijl het jonge meisje
geen ander doel had dan de gevangenschap haars vaders te gaan deelen.

Toen Crockston nu zag dat er niet de minste toenadering ontstond
tusschen het jonge meisje en den kapitein, begon hij met de zaak
verlegen te worden.

»Ik zal ze overrompelen," dacht hij.

En den morgen van den vierden dag trad hij in de hut van Jenny
Halliburtt en wreef zich met het vergenoegdste gelaat in de handen.

»Goede tijding!" riep hij; »goede tijding! U raadt nooit wat de
kapitein me voorgesteld heeft. Dat is eerst een braaf mensch!"

»Heeft hij u voorgesteld..." riep Jenny, wier hart hevig begon
te kloppen.

»Den heer Halliburtt te bevrijden, hem aan de Zuidelijken te ontkapen
en hem mede naar Engeland te nemen."

»Is dat waar?" riep Jenny.

»Zoo als ik u zeg, juffrouw. Wat is die James Playfair een moedige
kerel! Zoo zijn nu die Engelschen; ze deugen niets of ze zijn
volmaakt. Ja, ja! hij kan op mijne dankbaarheid rekenen; 'k wil me
voor hem tot moes laten hakken, als het hem pleizier kan doen."

De blijdschap van Jenny op het hooren van die woorden kende geene
grenzen. Haar vader bevrijden! Zij zou nooit aan zulk een plan hebben
durven denken? En voor haar ging de kapitein van den Dolfijn zijn
schip en zijn volk wagen!

»Zoo is hij nu," voegde Crockston er bij en, »juffrouw Jenny, hij
verdient wel dat u hem bedankt."

»Meer dan dat," riep het jonge meisje; »een eeuwige vriendschap!"

En onmiddellijk verliet zij hare hut om voor James Playfair haar
dankbaar gevoel uit te storten.

»Dat gaat goed," mompelde de Amerikaan; »'t zal gaan!"

James Playfair wandelde op de kampanje en was, zoo als men denken kan,
zeer verwonderd, om niet te zeggen stom van verbazing, toen hij het
jonge meisje op zich zag toekomen en hem onder tranen van dankbaarheid
de hand reiken, zeggende:

»Heb dank, mijnheer, heb dank voor uw opoffering, die 'k nooit van
een vreemde gewacht zou hebben."

»Juffrouw," antwoordde de kapitein, als iemand die niets begreep en
niet kon begrijpen, »'k weet niet...."

»En u gaat om mijnentwil gevaren trotseeren, misschien uwe belangen
benadeelen. U die reeds zoo veel gedaan hebt met me een gastvrijheid
aan boord van uw schip te bewijzen waarop ik volstrekt geen recht
heb...."

»Vergeef me, juffrouw Halliburtt," antwoordde James Playfair, »maar 'k
betuig u dat 'k u volstrekt niet begrijp. 'k Heb me jegens u gedragen
zoo als ieder wel opgevoed man zich jegens eene vrouw gedragen zou
hebben; en mijn gedrag verdient noch zoo veel dankbaarheid, noch zoo
veel dankbetuiging."

»Mijnheer Playfair," hernam Jenny, »u behoeft niet langer te veinzen;
Crockston heeft me alles gezegd."

»Heeft Crockston u alles gezegd? Dan begrijp ik nog veel minder waarom
u uit uw hut gekomen zijt om me iets te zeggen dat...."

Al sprekende werd de jonge kapitein vrij verlegen met zijne houding;
hij herinnerde zich de minachtende wijze waarop hij het voorstel van
den Amerikaan had aangehoord; maar gelukkig voor hem gunde Jenny hem
den tijd niet zich duidelijker te verklaren en viel hem in de rede,
zeggende:

»Mijnheer Playfair, toen 'k bij u aan boord kwam, had ik geen ander
plan dan naar Charleston te gaan, en daar zouden de Zuidelijken,
ondanks al hunne wreedheid, een arm meisje niet belet hebben de
gevangenschap met haren vader te deelen. 'k Zou nooit een onmogelijke
terugkomst gehoopt hebben; maar nu u zoo edelmoedig zijt mijn gevangen
vader te willen bevrijden; wijl u alles wagen wilt om hem te redden,
houd u nu overtuigd van mijn innige dankbaarheid en laat me u de
hand drukken."

James wist niet wat hij zeggen zou; hij beet zich op de lippen; hij
durfde de hand niet aannemen die het jonge meisje hem aanbood. Hij
begreep dat Crockston hem »er in had laten loopen," om hem het
terugtreden onmogelijk te maken. En toch kwam het niet in zijn hoofd op
eenig gevaar te trotseeren tot bevrijding van den heer Halliburtt. Maar
hoe zou hij de hoop van het arme meisje teleurstellen? Hoe kon hij
die hand afwijzen die zij hem zoo vriendschappelijk aanbood? Hoe zou
hij die tranen van dankbaarheid die haar uit de oogen sprongen in
tranen van droefheid doen veranderen?

De jonge man deed zijn best om een ontwijkend antwoord te geven,
zijne vrijheid van handelen te behouden en zich tot niets te verbinden.

»Juffrouw Halliburtt," zeide hij, »houd u overtuigd dat ik alles
doen wil om..." En hij nam het handje van Jenny aan; maar bij de
zachte drukking van dat handje voelde hij dat zijn hart smolt en dat
zijn hoofd in de war raakte; hij kon geene woorden vinden om zijne
gedachten uit te drukken; hij mompelde niets beteekenende woorden.

»Juffrouw Halliburtt... om... u.."

Crockston die hen van achter een mast gadesloeg, wreef zich in de
handen en riep grinnekend:

»Het gaat, het gaat, het gaat!"

Hoe James Playfair zich uit de verlegenheid zou gered hebben? Dat
weet niemand; maar gelukkig voor hem, zoo niet voor den Dolfijn,
liet de stem van den wachthebbenden matroos zich hooren:

»Een zeil!"

James Playfair liet onmiddellijk het jonge meisje staan en begaf zich
in het want van den fokkemast.

Toen die roepstem: »een zeil" uit de ra klonk, had de Dolfijn reeds
drie vijfden van de reis afgelegd. In de fokkera gekomen, ontdekte
kapitein Playfair weldra een groot fregat der Noordelijken, dat met
volle stoomkracht op den Dolfijn afkwam en hem den pas scheen te
willen afsnijden.

De kapitein onderzocht het vreemde schip met de meeste nauwkeurigheid,
kwam daarna weder op het dek terug en liet den eersten stuurman roepen.

»Wat dunkt je van dat schip?" vroeg hij.

»'k Houd het er voor, kapitein, dat het een schip van de Noordelijken
is, dat onze bedoeling vermoedt."

»Ja, we behoeven geen oogenblik aan zijne nationaliteit te twijfelen,"
antwoordde James. »Zie maar."

Op dat oogenblik vertoonde de met sterren bezaaide vlag der Noordelijke
Unie zich op de korvet en deze liet op het uitsteken harer vlag een
kanonschot volgen.

»Een uitnoodiging om de onze te laten zien," sprak de stuurman. »Welnu,
dat kunnen we doen; we behoeven er ons niet voor te schamen."

»Waartoe?" antwoordde James Playfair: »onze vlag zou ons weinig
beschermen en den lust van die lieden om ons een bezoek te brengen
niet doen vergaan. Neen, we zullen ze vooruit zien te komen."

»Dan moeten we ons haasten," hernam de stuurman; »als 'k me niet
vergis, heb ik die korvet meer gezien, in den omtrek van Liverpool,
waar zij een oog kwam houden op de in aanbouw zijnde schepen. 'k
Mag geen Matthyssen heeten, als 'k niet »Iroquois" aan zijn spiegel
zie staan."

»En is hij een vlugge stoomer?"

»Een der beste van de noordelijke marine."

»En hoeveel stukken voert hij?"

»Acht!"

»Is 't anders niet!"

»Haal de schouders niet op, kapitein," antwoordde de stuurman op
ernstigen toon. »Onder die acht kanonnen zijn er twee op draaiende
affuiten, een zestigponder op de voorplecht en een honderdponder op
het dek; beiden getrokken kanonnen."

»Duivelsch!" zei James Playfair, »die kanonnen dragen een uur ver."

»Ja, en meer nog, kapitein."

»Nu, stuurman, of die kanonnen honderdponders of vierponders zijn;
of ze een uur ver dragen of een minuut, 't komt op 't zelfde neer
als men gauw genoeg uit den weg komt om hun kogels te ontsnappen. We
zullen dien Iroquois eens laten zien hoe men vooruitkomt als men er
naar gemaakt is. Laat goed aanstoken, stuurman!"

De stuurman bracht den machinist de bevelen des kapiteins over en
weldra kronkelde er een zwarte rook uit de schoorsteenen der boot.

Dat teeken scheen niet naar den smaak der korvet te zijn; want zij
zond den Dolfijn het sein om bij te draaien; doch James Playfair gaf
geen acht op het bevel en veranderde niet van koers.

»Nu zullen we eens zien wat die Iroquois beginnen zal; hij heeft nu
een mooie gelegenheid om zijn honderdponder te probeeren en te zien
hoe ver hij draagt. Laat al de stoomkracht gebruiken!"

»Nu," zei de stuurman, »'t zal niet lang duren of we krijgen een
saluutschot!"

Toen de kapitein op de kampanje kwam, zag hij Jenny Halliburtt bedaard
op den rand zitten.

»Juffrouw Halliburtt," zeide hij, »de korvet, die u daar ziet, zal
waarschijnlijk jacht op ons maken, en daar ze hare kanonnen gaat
gebruiken, bied ik u mijn arm om u naar uw hut te brengen."

»Ik dank u, kapitein," antwoordde het jonge meisje, terwijl ze James
aankeek, »maar 'k ben niet bang voor een kanonschot."

»Er kan toch gevaar bij zijn, ondanks den afstand."

»O, in Amerika worden wij meisjes aan alles gewend, en 'k verzeker
u dat 'k niet eens bukken zal voor de kogels van dien Iroquois."

»'k Moet uw dapperheid bewonderen, juffrouw Jenny."

»Nu, laat ons het daar voor houden, en sta me toe bij u te blijven."

»Ik kan u niets weigeren, juffrouw Halliburtt," antwoordde de kapitein,
de bedaardheid van het jonge meisje ziende.

Hij had nauwelijks die woorden uitgesproken, of men zag een witte
damp uit de schietgaten der korvet te voorschijn komen. Voor dat de
dreunende knal van het schot den Dolfijn had kunnen bereiken, snorde
een puntkogel, die met eene vreeselijke snelheid schroefsgewijs om
zijn as ronddraaide, op de boot toe. Hij was gemakkelijk te volgen
in zijn loop, die betrekkelijk bedaard mocht heeten, want de kogels
uit een getrokken kanon geschoten, vliegen minder snel dan die uit
gladde stukken.

Toen de kogel nog twintig vademen van den Dolfijn verwijderd was,
raakte hij een oogenblik de golven en liet op zijn doortocht eene
serie van kleine watervallen achter; daarna kreeg hij weder nieuwe
veerkracht, verhief zich in de lucht, vloog over den Dolfijn heen,
sneed in zijne vaart den stuurboordarm der fokkera af, viel twintig
vademen verder weder neer en verdween voor goed in de golven.

»Duivelsch!" riep James Playfair, »vooruit! vooruit! de tweede kogel
zal zich niet lang laten wachten!"

»O," zei de stuurman, »ze hebben in alle geval tijd noodig om te
laden."

»Dat is al heel interessant om te zien," sprak Crockston die, met de
armen over elkander, het tooneel gadesloeg. »En dat zijn nog al onze
vrienden die ons die kogels zenden!"

»Ben jij daar!" riep James Playfair, den Amerikaan van het hoofd tot
de voeten opnemende.

»Ja wel, kapitein," antwoordde Crockston onverstoorbaar; »'k kom eens
zien hoe die brave kerels schieten. Niet kwaad, dat moet ik zeggen."

De kapitein wilde hem juist een scherp antwoord geven, toen een tweede
kogel aan stuurboordzijde in zee plofte.

»Mooi!" riep James Playfair! »we hebben al twee knoopen op dien
Iroquois gewonnen. Zij loopen als een drijfton, uw vrienden, hoor je,
baas Crockston!"

»'k Zeg niet van neen," antwoordde de Amerikaan, »en voor het eerst
in mijn leven doet het me pleizier."

Een derde kogel bleef ver achter bij de twee eerste en in minder dan
tien minuten was de Dolfijn buiten het bereik der korvet.

»Een mooi schip dat u kommandeert," zeide toen Jenny tot den kapitein.

»Ja, juffrouw Jenny, eer de dag om is, zal er van die korvet niets
meer te zien zijn."

En de uitkomst toonde dat Playfair gelijk had.

Dat voorval gaf aanleiding dat de kapitein het karakter van Jenny
Halliburtt weder uit een nieuw oogpunt begon te beschouwen. Bovendien
was het ijs nu gebroken, en de kapitein en zijne passagier waren
dikwijls en lang met elkander in gesprek. Hij vond haar een bedaard,
sterk, bedachtzaam, intelligent meisje, dat op Amerikaansche manier in
alles oprecht hare meening zeide, en hare opinie met eene overtuiging
wist te verdedigen die, zonder dat James het bemerkte, diep in zijn
hart doordrong. Zij had haar land lief en was eene hartstochtelijke
voorstandster van het groote denkbeeld der Unie; zij sprak over den
oorlog met een enthousiasme, zoo als bijna geene andere vrouw zou
hebben kunnen aan den dag leggen en meer dan eens was Playfair met zijn
antwoord verlegen. Overigens bekommerde de kapitein zich niet veel om
de politiek en hij zou wel in belangrijker zaken toegegeven hebben, dan
de quaestie over het gelijk of ongelijk der beide partijen in Amerika,
wanneer die hem op zulk eene aantrekkelijke wijze betwist geworden
waren. Hij gaf zich dus gemakkelijk gewonnen. Maar dat was niet alles
en weldra werd »de koopman" in zijne dierbaarste belangen aangetast.

»Ja, mijnheer Playfair," zeide Jenny op zekeren dag, »de dankbaarheid
mag geen inbreuk maken op mijn oprechtheid; integendeel. Ik houd u
voor bekwaam koopman, het huis Playfair is overal met eer bekend,
maar op dit oogenblik doet het iets tegen zijn principes en drijft
een handel zijner onwaardig."

»Hoe!" riep James, »zou het huis Playfair het recht niet hebben tot
zulk een onderneming?"

»Neen! Het verschaft wapenen aan ongelukkigen die in openbaren opstand
zijn tegen het wettig gezag van hun land."

»'k Wil niet met u twisten over het recht der Zuidelijken; 'k zal u
slechts één ding zeggen: 'k ben een koopman en denk aan de belangen
van ons huis. 'k Maak zaken waar ik kan."

»Dat is juist berispelijk, mijnheer James; zoo zijt u door opium
aan de Chineezen te verkoopen, dat hen verdierlijkt, even schuldig
als op dit oogenblik, nu u aan de Zuidelijken de middelen levert,
om een misdadigen oorlog vol te houden."

»Neen, dat is al te kras, juffrouw Jenny, 'k geef u dat volstrekt
niet toe..."

»Neen, 't is waar; en als u tot u zelven inkeert, als u de rol die u
spelen gaat goed zult begrijpen en de gevolgen waarvoor u in ieders
oog verantwoordelijk zijt, goed inziet, zult u mij hierin zoo goed
als in al het andere gelijk geven."

James Playfair stond verstomd. Hij liet het jonge meisje staan en
liep boos heen, want hij gevoelde zijne onmacht om te antwoorden;
daarna pruilde hij een half uur lang als een kind, en kwam eindelijk
bij het zonderlinge meisje terug, dat hem met zulk een lieven lach
hare meest logische argumenten voorhield.

Kortom, of James Playfair het wilde weten of niet, hij was niet meer
»naast God schipper van zijn schip."

Zoo schenen, tot groote blijdschap van Crockston, de zaken van den heer
Halliburtt op een goeden voet te staan. De kapitein scheen besloten
alles te ondernemen om den vader van juffrouw Jenny te bevrijden,
al had hij er den Dolfijn, zijne lading en de equipage aan moeten
wagen en er zich den vloek van zijn waardigen oom Vincent door op
den hals moeten halen.







HET KANAAL VAN SULLIVAN.


Twee dagen na de ontmoeting met de noordelijke korvet, bevond de
Dolfijn zich tusschen de Bermudas-eilanden en werd door een hevigen
storm beloopen. Die streken zijn berucht wegens hare ongelukken;
dáár heeft Shakespeare zich de verschrikkelijke tooneelen van zijn
»Tempest" gedacht.

De storm was vreeselijk en James Playfair dacht er een oogenblik aan
of hij in Mainland, een der Bermudische eilanden zou binnen loopen,
waar de Engelschen eene factorij bezitten. Dat zou een geduchte
tegenspoed geweest zijn. Gelukkig hield de Dolfijn zich uitmuntend
gedurende den storm, en nadat hij zich een geheelen dag door den
orkaan uit den koers had laten drijven, kon hij zijn tocht naar de
Amerikaansche kusten weder voortzetten.

Maar was James Playfair tevreden over zijn schip, hij was niet
minder verrukt over den moed en de kalmte van Jenny Halliburtt, die
zelfs in den hevigsten orkaan bij hem op het dek gebleven was. Ook
begon de jonge man te begrijpen, toen hij zich zelven onderzocht,
dat een vurige, onweerstaanbare liefde zich van zijne geheele ziel
meester maakte.

»Ja," dacht hij, »dat moedige meisje is baas op mijn schip. Wat zal oom
Vincent zeggen! 'k Weet zeker dat, zoo Jenny mij beval die vervloekte
lading in zee te werpen, ik het uit liefde voor haar zonder aarzelen
doen zou."

Gelukkig voor het huis Playfair vergde Jenny dat offer niet. Maar met
dat al was de kapitein erg verliefd en Crockston die als in zijn hart
las, wreef zich zoo hard in de handen dat hij ze bijna ontvelde.

»We hebben hem, we hebben hem!" zeide hij onophoudelijk voor zich
heen, »en eer wij acht dagen verder zijn, zit mijnheer Halliburtt
veilig en wel in de mooiste hut van den Dolfijn."

En Jenny? Was zij bewust van de gevoelens die zij inboezemde en
beantwoordde zij die gevoelens? Niemand wist het en James Playfair
minder dan iemand.

Maar terwijl de liefde zulken voortgang maakte in het hart des jongen
kapiteins, stoomde de Dolfijn niet minder snel naar Charleston.

Den 13en Januari zagen zij land op tien Engelsche mijlen, in het
westen. Crockston bleef oplettend den horizon gadeslaan, en om negen
uur in den morgen, een lichtpunt aan de kust ontdekkende, riep hij:

»De vuurtoren van Charleston!"

Toen daaruit bleek op welk punt van de kust de Dolfijn zich bevond,
had James nog slechts te beslissen door welk vaarwater hij in de baai
van Charleston zou binnenloopen.

»Als we binnen de drie uren geen hinderpaal ontmoeten," zeide hij,
»liggen we veilig in de haven van Charleston."

De stad Charleston ligt aan het uiteinde eener baai, van zeven
Eng. mijlen lengte en twee mijlen breedte, welker toegang vrij moeilijk
is; die toegang ligt ingesloten, zuidelijk door het eiland Morris en
noordelijk door het eiland Sullivan. Toen de Dolfijn zijn waagstuk
uitvoerde van de blokkade te verbreken, behoorde het eiland Morris
reeds aan de Noordelijken. Het eiland Sullivan daarentegen was in de
handen der Zuidelijken, die zich staande hielden in het fort Moultrie,
op het uiterste punt van het eiland gelegen. Het was derhalve raadzaam
voor den Dolfijn vlak langs de noordkust te varen, ten einde het vuur
van het eiland Morris te vermijden.

Er waren vijf toegangen door welke hij in de haven kon komen:
het kanaal van Sullivan, het Noorder kanaal, het kanaal Overal, het
Hoofdkanaal en eindelijk het kanaal Lanford. Het Noorder kanaal en het
kanaal Overal werden bestreken door de batterijen der Noordelijken;
daaraan was dus geen denken. Als James Playfair had kunnen kiezen,
zou hij het Hoofdkanaal gekozen hebben; maar nu moest hij zijne
beslissing van de omstandigheden laten afhangen. De kapitein was
volkomen met de gevaren en de diepte van den stroom der baai bekend;
hij kon derhalve zijn schip veilig sturen, zoodra hij een der enge
doortochten door was. De groote zaak was daarin door te dringen en
die manoeuvre vereischte eene groote mate van zeemanschap en eene
juiste kennis van de eigenschappen van den Dolfijn.

Er kruisten bovendien twee noordelijke fregatten in de wateren van
Charleston, die weldra door den stuurman werden aangewezen.

»Ze maken zich klaar om ons te vragen wat we hier komen doen," zeide
hij tot den kapitein.

»Nu, we geven hun geen antwoord," antwoordde Playfair, »al zijn ze
nog zoo nieuwsgierig."

De kruisers kwamen met alle stoomkracht op den Dolfijn los, die
zijn weg vervolgde en zorg droeg buiten het bereik hunner schoten
te blijven. Nu richtte de kapitein, om tijd te winnen, koers naar
het zuid-westen, ten einde de vijandelijke vaartuigen in den waan
te brengen dat hij naar het eiland Morris stevende; daar waren
batterijen en kanonnen waaruit een enkele kogel voldoende zou zijn om
het Engelsche schip te doen zinken. Zij lieten den Dolfijn derhalve
zijn gang gaan en vergenoegden zich met hem op een afstand te volgen
en gade te slaan.

Zoo bleven de verschillende vaartuigen een uur lang op gelijken afstand
van elkander, wijl James, om den vijand te bedriegen, slechts langzaam
voortstoomde, waarbij hij zorg droeg dat er een dikke zwarte rook uit
de schoorsteenen drong, om te doen gelooven dat hij zijn maximum van
drukking, en derhalve van snelheid gebruikte.

»Wat zullen ze kijken als ze ons aanstonds tusschen hen door zien
stoomen," zei de kapitein.

Inderdaad, toen de kapitein zich dicht bij het eiland Morris zag en
in de buurt van kanonnen, wier kracht hij niet kende, veranderde hij
plotseling van richting, liet de boot omkeeren en keerde naar het
noorden terug, de beide kruisers twee mijlen achter zich latende.

Toen de noordelijke kruisers die manoeuvre zagen, begrepen zij het
plan van den Dolfijn en begonnen hem achterna te zetten; doch de
Dolfijn verdubbelde zijne snelheid, had hen weldra op een afstand
en naderde de kust. Zij zonden hem nog een paar kogels na, doch die
bereikten den halven weg niet.

Des morgens om elf uur stoomde de Dolfijn vlak langs het eiland
Sullivan, met alle macht het kanaal in. Daar was hij veilig, want
geen noordelijke kruiser zou hem in dat ondiepe vaarwater hebben
durven volgen.

»Is dat nu al die moeielijkheid!" riep Crockston.

»Hei, hei, baas Crockston," antwoordde James Playfair, »de
moeielijkheid zit 'em niet in het komen, maar in het heen gaan."

»O," antwoordde de Amerikaan; »met een schip als de Dolfijn en een
kapitein als mijnheer Playfair komt en gaat men zoo als men wil."

Intusschen onderzocht de kapitein, met den kijker, den weg dien hij
volgen moest; hij had uitmuntende zeekaarten voor zich, zoodat hij
zonder aarzeling voorwaarts ging.

Toen hij eenmaal met zijn schip in het nauwe kanaal was, stuurde
hij eerst op het fort Moultrie aan, totdat hij het kasteel Pikney,
op het eenzame eilandje Shute's Folly in het oog kreeg.

Op dat oogenblik werd hij door eenige kogels uit de batterijen van
het eiland Morris begroet, die hem niet bereikten. Hij zette zijn
koers voort, stoomde Moultrie-Ville, aan het uiterste punt van het
eiland Sullivan, voorbij en de baai in.

Weldra had hij het fort Sumter links achter zich, dat hem tegen de
batterijen der Noordelijken beschermde.

Dat fort, dat zoo beroemd geworden is in den Amerikaanschen oorlog,
ligt ruim drie Engelsche mijlen van Charleston.

Uit dat fort werden in April 1861 Anderson en zijne Noordelijke troepen
verjaagd, op wien de eerste schoten der Geconfedereerden gelost werden.

Het was toen nog in krachtigen staat van tegenweer en de zuidelijke
vlag wapperde nog van den ontzaglijken steenen vijfhoek.

Toen de Dolfijn het fort voorbij was, zag men dat Charleston tusschen
de beide rivieren Ashley en Cooper in is gelegen.

James Playfair stoomde tusschen de drijftonnen door en liet den
vuurtoren zuid-west ten zuiden liggen. Hij had toen reeds de Engelsche
vlag geheschen en stoomde met eene wonderbare snelheid tusschen de
engten door.

Toen hij de drijfton der quarantaine aan stuurboordzijde achter
zich had, ging hij vrij, midden in de baai, vooruit. Jenny stond op
de kampanje en aanschouwde de stad waar haar vader wederrechtelijk
gevangen werd gehouden en de tranen schoten haar in de oogen.

Eindelijk verminderde de Dolfijn zijn stoom en lag weldra voor de
kade de North commercial Wharf.







EEN GENERAAL DER GECONFEDEREERDEN.


De Dolfijn was bij zijne aankomst door eene tallooze menigte met
gejuich begroet. De inwoners van Charleston waren geene Europeesche
schepen meer gewoon. En toen zij nu hoorden waarom de Dolfijn de engte
van Sullivan doorgedrongen was, kwam er aan het juichen geen eind.

Zonder een oogenblik tijd te verliezen, stelde de kapitein zich in
betrekking tot den militairen kommandant, generaal Beauregard. Deze
ontving hem met groote blijdschap en weldra waren tallooze handen
aan het werk om het schip te lossen.

Eer Playfair van boord ging, had hij van Jenny de krachtigste
aanbevelingen ten behoeve van haren vader ontvangen.

»U kunt op me rekenen, juffrouw Jenny," had hij geantwoord; »'k
zal het onmogelijke doen om uw vader te bevrijden; 'k zal generaal
Beauregard zelf spreken en zonder hem ronduit de invrijheidstelling
van uw vader te vragen, zal ik wel te weten komen in welken toestand
hij verkeert en of hij op zijn woord van eer zich vrij bewegen kan."

»Mijn arme vader," antwoordde Jenny zuchtende. »Hij zal niet denken dat
zijn dochter zoo dicht bij hem is. Kon ik maar in zijne armen vliegen!"

»Geduld, juffrouw Jenny; weldra zult u uw vader omhelzen, hoop ik. 'k
Zal met den meesten ijver uw zaak behartigen, maar tevens bedachtzaam
en voorzichtig zijn."

Toen Playfair derhalve de zaken voor zijn Huis met het beste gevolg
had afgedaan, begon hij met den generaal een gesprek over de zaken
van den dag.

»En u gelooft dus nog aan het zegevieren van uw zaak?" vroeg hij.

»'k Twijfel er geen oogenblik aan. Al maakten de Noordelijken zich van
onze Staten meester, ze kunnen er toch nooit komen wonen. Al overwonnen
ze, dan zouden ze nog maar verlegen met hunne verovering zijn."

»En zijt u zeker van uw soldaten?" vroeg Playfair; »vreest u niet
dat Charleston een beleg zal moede worden dat de stad ten ondergang
sleept?"

»Neen; 'k vrees geen verraad, 'k zou de verraders onmiddellijk
laten ophangen en de stad zelf in brand steken, indien 'k de minste
unionistische beweging bespeurde. Jefferson Davis heeft me de stad
toevertrouwd en 'k zal haar bewaren."

»Hebt u ook gevangenen van de Noordelijken?"

»Ja wel, kapitein; want hier in Charleston is de scheuring het eerst
feitelijk uitgebarsten. De Noordelijken die hier waren, hebben nog
weerstand willen bieden, en die zijn hier gevangen gebleven nadat ze
verslagen waren."

»Zijn er veel?"

»Honderd ongeveer."

»Vrij in de stad?"

»Dat waren ze totdat ik een samenzweering onder hen ontdekt heb. Hun
aanvoerder had betrekkingen met de belegeraars zien aan te knoopen. 'k
Heb derhalve die gevaarlijke gasten moeten opsluiten, en verscheidene
van die Noordelijken krijgen een kogel door den kop."

»Wat! worden ze gefusilleerd?"

»Ja, en hun aanvoerder het eerst. Die is een gevaarlijk persoon in
eene belegerde stad. 'k Heb zijne in beslag genomen brieven naar
Richmond ópgezonden, en eer we acht dagen verder zijn, is zijn lot
onherroepelijk beslist."

»Hoe heet die man?" vroeg Playfair, op volmaakt onverschilligen toon.

»Jonathan Halliburtt, een woedende abolitionist."

»Die arme kerel!" antwoordde James, zijne aandoening verbergende;
»'k beklaag hem toch. En houdt u het voor zeker dat hij doodgeschoten
zal worden?"

»Zeer zeker. Maar wat is er tegen te doen. Oorlog is oorlog en men
moet zich verdedigen."

»Enfin; 't raakt me niet," antwoordde de kapitein, »en 'k ben al ver
weg als de executie plaats heeft."

»Hoe, zoo spoedig reeds?"

»Ja, generaal, zoodra 'k mijn lading katoen in heb, ga ik in zee. 'k
Ben te Charlestown gekomen, maar 'k moet er weer uit ook. De Dolfijn
is een goed schip; hij kan het tegen alle noordelijke schepen volhouden
in zijn vaart, maar hij kan geen honderdponders op een afstand houden,
en één kogel zou mijn geheelen handel bederven."

»Nu, 'k kan u geen raad geven. U handelt naar uw beroep en u hebt
gelijk. Bovendien is 't te Charlestown alles behalve aangenaam en een
reede waar het drie dagen van de vier bommen regent, is geen veilige
plaats voor een schip. Zeg me nog één ding. Hoeveel en wat voor soort
van noordelijke schepen kruisen er voor Charlestown?"

James Playfair beantwoordde de vragen van generaal Beauregard zoo
goed mogelijk, waarna hij zijn afscheid nam en in sombere stemming
naar den Dolfijn terugkeerde.

»Wat zal 'k aan Jenny zeggen," dacht hij, »moet ik haar met den
vreeselijken toestand waarin haar vader verkeert bekend maken? Of zou
'k haar de gevaren die hem dreigen verzwijgen? Het arme kind!"

Hij was nog geen vijftig passen van het huis des generaals verwijderd,
toen hij tegen Crockston aanliep. De wakkere Amerikaan had hem
opgewacht.

»Nu, kapitein?"

James Playfair keek Crockston strak aan en deze begreep dat hij hem
niets goeds te zeggen had.

»Hebt u Beauregard gezien, kapitein?"

»Ja."

»En hebt u hem over den heer Halliburtt gesproken?"

»Neen, hij heeft me over hem gesproken .... 'k kan wel alles zeggen,
Crockston."

»Alles, kapitein."

»Nu dan, Beauregard heeft me gezegd dat de heer Halliburtt over acht
dagen wordt doodgeschoten."

Ieder ander dan Crockston zou bij die tijding in woede uitgebarsten
zijn, of zich aan eene hopelooze smart overgegeven hebben; maar de
Amerikaan achtte niets onmogelijk; er kwam iets als een glimlach op
zijne lippen en hij zeide niets dan:

»Wel ja! Over zes dagen is hij aan boord van den Dolfijn en de Dolfijn
is over zeven dagen in volle zee."

»Ja, 'k begrijp je, Crockston; je bent een flinke kerel en in spijt
van mijn oom Vincent en de geheele lading zou 'k mijn schip in de
lucht laten springen voor juffrouw Jenny."

»Er moet niemand in de lucht springen; daar winnen alleen de visschen
bij. Maar we moeten mijnheer Halliburtt helpen."

»Dat zal moeilijk genoeg gaan; we moeten in verstandhouding komen
met een gevangene die sterk bewaakt wordt en hem aan een bijna
wonderbaarlijke vlucht helpen."

»O," riep Crockston. »Een gevangene is er altijd meer op uit te
vluchten dan zijn bewaker om hem achter slot te houden; ergo een
gevangene kan altijd ontvluchten; hij heeft alle kansen voor. Met
onze hulp moet de heer Halliburtt dus vrij komen."

»Je hebt gelijk, Crockston; maar wat zullen we doen! We moeten plan
maken en voorzorgen nemen."

»'k Zal er eens over nadenken."

»Maar als juffrouw Jenny hoort dat haar vader ter dood veroordeeld is
en dat het bevel van zijn terechtstelling ieder oogenblik komen kan..."

»Ze moet het niet hooren."

»Ja, 't zal beter zijn dat we er haar niets van zeggen."

»Waar zit de heer Halliburtt opgesloten?" vroeg Crockston.

»In de citadel," antwoordde Playfair.

»Perfekt; nu naar boord!"







DE VLUCHT.


Op de kampanje van den Dolfijn gezeten, wachtte Jenny met angstig
ongeduld de terugkomst van den kapitein af. Toen hij eindelijk kwam,
kon zij geen woord uitbrengen; maar hare oogen vroegen James Playfair
meer dan hare lippen hadden kunnen uitspreken.

Playfair, door Crockston geholpen, vertelde haar niets anders dan
de omstandigheden waaronder de heer Halliburtt gevangen genomen
was. Hij zeide dat hij generaal Beauregard voorzichtig over zijne
krijgsgevangenen uitgehoord had, maar dat hij gemerkt had dat de
generaal hem niet gunstig gezind was en daarom eerst de omstandigheden
eens wilde afwachten.

»De heer Halliburtt is niet vrij op zijn woord van eer, en daarom zal
zijn vlucht niet zonder moeite gaan; maar we zullen die bewerken en
'k zweer u, juffrouw Jenny, dat de Dolfijn de reede van Charlestown
niet zal verlaten zonder uw vader aan boord te hebben."

»Dank, dank, kapitein, uit den grond van mijn hart!"

Op die woorden voelde James zijn hart in zijne borst opspringen. Hij
naderde het jonge meisje, met vochtig oog en haperende stem; wellicht
zou de bekentenis van hetgeen hij niet meer verbergen kon over zijne
lippen gekomen zijn, indien Crockston niet tusschen beiden was gekomen.

»Heb je een plan, Crockston?" vroeg Jenny, toen hij zich bij hen
voegde.

»'k Heb altijd een plan," antwoordde de Amerikaan, »dat is eene
specialiteit van me."

»Een goed plan?" vroeg James.

»Uitmuntend; al de ministers van Washington samen zouden er geen beter
kunnen bedenken; het is zoo goed of mijnheer al hier aan boord is."

»Zeg op dan, Crockston; we luisteren."

»U, kapitein, gaat naar generaal Beauregard en vraagt hem een gunst
die hij u niet weigeren zal. U zult hem zeggen dat u een slecht sujet
aan boord hebt, een schelm die u hindert, die de equipage onder weg
tot opstand heeft opgestookt, enfin een kerel die niets deugt; u moet
hem vragen of u dien kerel in de citadel moogt doen opsluiten onder
voorwaarde dat u hem bij uw vertrek weer meeneemt om hem in Engeland
aan de justitie over te leveren."

»Dat zal Beauregard me gaarne toestaan," zei James, half glimlachende,
»maar, er ontbreekt iets bij de uitvoering van dat plan."

»Wat dan?"

»Het slechte sujet, de schelm."

»Hij staat voor u, met uw verlof," kapitein.

»O, die brave trouwe Crockston!" riep Jenny, de ruwe hand van den
Amerikaan in hare fijne handjes drukkende.

»'k Begrijp je, Crockston," sprak James; »een ding spijt me maar,
en dat is dat 'k niet in uw plaats kan gaan."

»Ieder zijn rol," antwoordde Crockston; »u zoudt de uwe niet volhouden
als u in mijn plaats waart. Later krijgt u genoeg te doen met de
reede uit te komen onder het kanon van Noordelijken en Zuidelijken;
en daarmee zou ik weer verlegen zitten."

»Nu Crockston, en dan?"

»Nu, als 'k eens in de citadel ben--'k ben er in bekend--zal 'k wel
weten wat me te doen staat. U gaat intusschen met laden voort."

»O, dat is bijzaak," zei de kapitein.

»In 't geheel niet. Wat zou oom Vincent wel zeggen? We zullen de zaken
van het hart en die van den handel hand aan hand laten gaan. Dat zal
alle achterdocht voorkomen, Maar we moeten ons haasten. Kunt u in
zes dagen klaar zijn?"

»Ja."

»Nu dan, laat de Dolfijn dan op den 22sten reisvaardig zijn. Op den
avond van dien 22sten let wel op, moet u een sloep, met uwe beste
matrozen bemand, naar White Point, aan het uiterste punt van de stad
zenden; laat daar tot negen uur wachten en u zult den heer Halliburtt
met uw onderdanigen dienaar zien verschijnen."

»Maar hoe zal je 't aanleggen om den heer Halliburtt te redden en
zelf te ontsnappen?"

»Dat is mijn zaak."

»Goede Crockston," zei Jenny nu; »je gaat dus je leven in gevaar
brengen om mijn vader te redden?"

»Maak u niet ongerust, juffrouw Jenny: 'k breng niets in gevaar,
geloof me."

»En wanneer moet ik je laten opsluiten?" vroeg James.

»Van daag nog. U begrijpt, ik démoraliseer uw equipage; er is geen
tijd te verliezen."

»Wil je goudgeld hebben! Dat kan je in de citadel te pas komen."

»Goud, om een cipier om te koopen? Volstrekt niet; dat is veel te duur
en ook te dom. Als het daaraan toe komt, houdt de cipier het geld en
den gevangene er bij. Maar een dollar of wat kan geen kwaad. Men moet
kunnen drinken des noods."

»En den cipier een roes laten drinken?"

»Neen; dat zou alles bederven: laat me maar begaan; 'k heb een
plannetje."

»Ziedaar, mijn brave Crockston; tien dollars."

»Dat is te veel; maar ik zal u teruggeven wat ik overhoud."

»Ben je dus klaar?"

»Klaar om een volmaakte schelm te zijn."

»Op weg dan."

»Crockston," zei Jenny, »je bent de beste mensch die er leeft."

»Dat zou me niets verwonderen," antwoordde de Amerikaan met een
koddigen lach; »maar à propos, kapitein, nog ééne recommandatie
van belang."

»En die is?"

»Als de generaal u voorstelde den schelm op te hangen--u weet die
militairen maken er korte metten mee--zult u hem verzoeken of u
daarover nog eens moogt denken."

Dien zelfden dag werd Crockston, tot groote verbazing der equipage,
die niet in het geheim was, zwaar geboeid tusschen tien matrozen aan
wal gebracht, en een half uur later was hij, op verzoek van kapitein
James Playfair, ondanks al den weerstand dien hij bood, in de citadel
van Charlestown opgesloten.

Dien dag en de daarop volgende dagen werd er ijverig met het
laden van den Dolfijn voortgegaan. De bevolking van Charlestown
hielp dienstvaardig mede; de bemanning van den Dolfijn was bij de
Zuidelijken zeer gezien, maar Playfair gaf zijn volk geen tijd om
de beleefdheden der Amerikanen aan te nemen; hij zat hen altijd op
de hielen en zette hen met een koortsachtigen ijver tot spoed aan,
waarvan de matrozen de reden niet vermoedden.

Drie dagen later begonnen zich de eerste balen katoen in het ruim
van het schip op te stapelen. Hoewel James er zich thans weinig om
bekommerde, deed het huis Playfair en Co. prachtige zaken, wijl het
voor een spotprijs al dat katoen machtig werd dat in de magazijnen
van Charlestown tot last was.

Van Crockston hadden zij inmiddels niets vernomen. Jenny was aan de
hevigste onrust ten prooi, en James sprak haar telkens bemoedigend toe.

»'k Heb alle vertrouwen op Crockston," zeide hij, »en u juffrouw Jenny,
die hem nog beter kent dan ik, moet nog veel geruster zijn. Over drie
dagen zal uw vader u hier aan zijn hart drukken, geloof me."

»O, mijnheer Playfair! hoe zal ik u ooit uwe opofferingen vergelden!"

»Dat zal ik u zeggen als we in Engelsch water zijn," antwoordde James.

Jenny keek hem aan, sloeg toen de oogen neder en ging naar hare hut.

Playfair had gehoopt dat Jenny niets van den vreeselijken toestand
zou vernemen waarin haar vader zich bevond; doch juist op den
laatsten dag vernam zij alles door de onvoorzichtigheid van een
der matrozen. Den vorigen dag was er een bode van het kabinet te
Richmond in de belegerde stad gekomen en had de bekrachtiging van het
doodvonnis van Jonathan Halliburtt medegebracht. Den volgenden dag
zou de ongelukkige doodgeschoten worden. De tijding dier aanstaande
executie verspreidde zich weldra door de stad en een der matrozen
bracht haar op den Dolfijn over. Zonder te vermoeden dat Jenny in
de nabijheid was, vertelde hij aan den kapitein wat hij gehoord had
en met een vreeselijken gil viel Jenny op het dek neder. James droeg
haar in zijne hut en deed al wat hij kon om haar in het leven terug te
roepen. Toen zij eindelijk de oogen weder opende, zag zij den jongen
man met den vinger op den mond voor zich staan, om haar de diepste
stilte aan te bevelen. Zij had de kracht om te gehoorzamen en James
fluisterde haar toe:

»Jenny, over twee uren zal uw vader veilig hier aan boord zijn,
of ik ben bezweken bij de poging om hem te redden."

Daarop de hut verlatende, zeide hij:

»Wij moeten hem nu uit het fort oplichten, 't mag kosten wat het wil."

Het uur van handelen was gekomen; de lading was binnen. Over twee
uren kon de Dolfijn vertrekken. De kapitein had zijn schip op de open
reede gebracht, hij zou van den vloed gebruik maken die om negen uur
's avonds inviel.

Toen James het jonge meisje verliet, sloeg het zeven uur en hij
maakte zich gereed om van boord te gaan. Tot nog toe was het geheim
zorgvuldig tusschen hem, Crockston en Jenny bewaard gebleven. Maar
nu achtte hij het noodig den stuurman in te lichten.

»Ik ben tot uw orders," was alles wat deze zeide toen hij het geheim
wist. »Om negen uur?"

»Ja, laat de vuren aanleggen en aanstonds ferm aanstoken."

»Het is dadelijk klaar, kapitein."

Nadat de laatste toebereidselen gemaakt waren, voegde James er bij:
»En nu, stuurman, laat aanstonds de giek neder; beman haar met zes
van onze flinkste roeiers; ik ga onmiddellijk naar White Point. 'k
Beveel juffrouw Halliburtt aan uwe zorg aan; God bescherme ons."

Na nog een laatst vaarwel aan Jenny, ging James in de giek en zag
onmiddellijk daarop de dikke rookwolken zich in den avondnevel
verliezen.

Het was stik donker en er was volstrekt geen wind. Hier en daar
trilde er een flauw lichtje in den mist. James had zich aan het roer
geplaatst en stuurde met vaste hand naar White Point. Het was een tocht
van bijna een uur; James had dien dag nauwkeurig zijne waarnemingen
gedaan, zoodat hij recht op de Punt van Charlestown kon afgaan.

Het sloeg acht uur toen de giek tegen de schoeiing van White Point
aanstiet.

James moest nog een uur wachten eer het oogenblik, door Crockston
aangegeven, daar zou zijn. De kade was geheel verlaten. Slechts een
schildwacht liep op twintig passen afstands heen en weder. James
Playfair telde als het ware de minuten; de tijd ging vreeselijk
langzaam voor hem voorbij.

Om half negen hoorde hij voetstappen; hij liet zijne mannen, gereed
om de handen aan het werk te slaan, in de giek achter en ging zelf
aan wal. Maar toen hij twee passen gedaan had, ontmoette hij eene
patrouille van twintig man. James trok zijn revolver, gereed om dien
des noods te gebruiken. Maar hoe kon hij de soldaten beletten tot
aan den rand der kade door te loopen?

De aanvoerder der patrouille, de giek ziende, vroeg aan James:

»Wat is dat voor een vaartuig?"

»De giek van den Dolfijn," antwoordde de kapitein.

»En gij zijt?"

»Kapitein Playfair zelf."

»'k Dacht, dat gij reeds in het kanaal waart."

»'k Zou ook reeds vertrokken zijn, maar..."

»Maar?" vroeg de aanvoerder, aanhoudende..

».... Een van mijne matrozen is in de citadel opgesloten en dien had
'k bijna vergeten; gelukkig heb 'k op het laatste oogenblik nog aan
hem gedacht en nu heb 'k om hem gezonden."

»O, die schelm dien ge mede naar Engeland wilt nemen? We zouden hem
hier anders ook wel opgehangen hebben," zeide de luitenant schertsend.

»Dat begrijp ik," antwoordde Playfair, »maar 't is beter dat alles
naar den regel gebeurt."

»Nu, goede reis, kapitein; vertrouw de batterijen van het eiland
Morris niet te veel."

»Wees gerust, 'k ben er zonder hinder doorgekomen en hoop 't nu weder
te doen!"

Daarop vervolgde de patrouille haren weg en de kade was weder even
stil als te voren.

Op dat oogenblik sloeg het negen uur. James voelde zijn hart kloppen
alsof het barsten zou. Daar klonk een gefluit; James beantwoordde
het sein; daarop luisterde hij scherp toe en beval zijnen matrozen
de diepste stilte aan. Daar zag hij een man in een wijden mantel
gewikkeld; James liep op hem toe.

»De heer Halliburtt?"

»Die ben ik," antwoordde de man.

»Goddank!" riep James, »Oogenblikkelijk in de giek! Waar is Crockston?"

»Crockston!" antwoordde de heer Halliburtt verbaasd. »Wat bedoelt gij?"

»De man die u bevrijd heeft, die u hier heen heeft geleid, is uw
bediende Crockston."

»Neen, dat is de cipier," betuigde de heer Halliburtt.

»De cipier!" herhaalde James; hij begreep er niets van, en duizend
angsten beknelden hem de borst.

»Wel ja, de cipier!" riep eene bekende stem: »de cipier ligt in mijn
hok te ronken."

»Crockston, ben jij 't, ben jij daar!" riep de heer Halliburtt.

»Mijnheer, geen nuttelooze woorden nu; we zullen u alles ophelderen;
maar uw leven hangt aan een zijden draadje. In de giek, in de giek!"

De drie mannen namen in de giek plaats.

»Vooruit!" beval de kapitein.

Zes paar riemen stelden zich te gelijk in beweging en de giek schoot
als een visch over het donkere water van de haven van Charlestown.







TUSSCHEN TWEE VUREN.


De giek vloog vooruit, de mist werd dikker en het kostte James moeite
de richting waar te nemen, die hij wist dat men volgen moest. Crockston
zat voor in de giek, de kapitein en de heer Halliburtt waren achter in.

Toen de giek de open reede had bereikt, begon Crockston te spreken,
begrijpende dat de heer Halliburtt van ongeduld brandde om iets van
hem te hooren.

»Neen, mijnheer," zeide hij, »de cipier zit in mijne plaats in mijn
hok, waar ik hem twee vuistslagen heb toegediend, een op zijn nek en
een op zijn maag, bij wijze van slaapdrank; en dat wel op het oogenblik
toen hij mij mijn avondeten bracht. Dat heet nu dankbaarheid! 'k Heb
zijn kleeren aangetrokken en zijn sleutels genomen; 'k ben u gaan halen
en heb u voor den neus van de soldaten uit de citadel weggehaald."

»Maar mijne dochter?" vroeg de heer Halliburtt.

»Aan boord van het schip dat ons naar Engeland zal brengen."

»Mijne dochter dáár!" riep de Amerikaan, van zijne bank opspringende.

»Stil," antwoordde Crockston. »Nog eenige minuten en we zijn gered."

De giek vloog nog altijd in de dikke duisternis voort. James kon de
lantaarns van den Dolfijn niet onderscheiden en de roeiers konden
het einde hunner riemen zelfs niet zien.

»Wij moeten meer dan drie kwartier geroeid hebben," sprak de kapitein;
»zie je niets, Crockston?"

»Niets, en 'k heb toch goede oogen. Maar, we zullen er wel komen;
daar ginds vermoeden ze niets..."

Hij had nog niet uitgesproken toen een vuurpijl door de duisternis
heendrong en zich hoog in de lucht verhief.

»Dat is een sein!" riep de kapitein.

»Duivelsch! Dat moet uit de citadel komen."

Daar vloog een tweede vuurpijl, toen een derde, en bijna onmiddellijk
daarop werd het sein op een kwartier afstands voor de giek uit
beantwoord.

»Dat komt uit het fort Sumter," riep Crockston, »en 't is het signaal
van ontvluchting. Roei wat je kunt! Alles is ontdekt!"

»Flink vooruit, vrienden!" riep James. »Die vuurpijlen hebben me mijn
weg verlicht. De Dolfijn is geen honderd el meer van ons af. Hoor! daar
luidt de bel aan boord."

»Vooruit! vooruit! Twintig pond voor jelui als we er over vijf
minuten zijn!"

De giek vloog sneller dan ooit. Alle harten klopten. Daar bulderde
een kanonschot in de richting der stad, op twintig vamen van de
giek. Crockston hoorde meer een snel voorbijgaand lichaam dat veel
op een kogel geleek, dan dat hij het zag.

Op dat oogenblik luidde de bel uit alle macht aan boord; men naderde,
nog eenige riemslagen en de giek stiet aan; nog eenige seconden en
Jenny viel in de armen van haren vader.

Onmiddellijk werd de giek opgeheschen en James snelde naar de kampanje.

»Stuurman, hebben we stoom genoeg op?"

»Ja kapitein."

»Laat het ankertouw kappen en dan zoo schielijk mogelijk vooruit!"

Een oogenblik later stuwden de beide machines de boot naar het
hoofdkanaal en verwijderden haar van het fort Sumter.

»Stuurman," sprak de kapitein, »we kunnen er niet aan denken het
kanaal van Sullivan door te gaan; want we zouden aanstonds onder
het vuur der Geconfedereerden raken; laat ons zoo veel mogelijk den
rechterkant der reede houden, en ons met de kogels der Noordelijke
vernoegen. Heb je een vertrouwd man aan 't roer?"

»Ja, kapitein."

»Laat de lantaarns en de vuren uitdooven, het licht dat van de
machines weerkaatst is al te veel, veel te veel; maar daar is niets
aan te doen."

Gedurende dat gesprek was de Dolfijn snel vooruit gegaan; maar toen
hij zwenken moest om aan den rechterkant van de reede te komen, moest
hij eene engte door die hem een oogenblik in de nabijheid van het fort
Sumter bracht, en hij was er ruim vijf minuten van verwijderd, toen op
eens al de schietgaten van het fort in lichten gloed stonden en een zee
van vuur met eene vreeselijke ontploffing voor den Dolfijn heenging.

»Te vroeg, lomperds!" riep James Playfair, schaterend van
lachen. »Stoken, stoken, machinist; we moeten tusschen twee ladingen
door komen."

De stokers zetten nieuwen gloed aan de vuren bij en de Dolfijn
sidderde over al zijne leden onder de kracht der machine, alsof hij
op het punt was van uit elkander te springen.

Op dat oogenblik deed zich eene tweede ontploffing hooren en een
nieuwe hagel van kogels floot achter de boot.

»Te laat! domooren!" riep de kapitein, nu brullend lachende.

»Dat is er een voorbij. Nog eenige minuten en we zijn van de
Geconfedereerden af," zei Crockston die op de kampanje gekomen was.

»Dus denk je dat we niets meer van het fort Sumter te vreezen
hebben?" vroeg James.

»Neen, niets; maar zoo veel te meer van het fort Moultrie, maar dat
kan ons maar een half uur in de knijp houden. Laat ze dus goed hun
tijd waarnemen en goed mikken, als ze ons raken willen."

»Mooi! De ligging van het fort Moultrie zal ons dus vergunnen recht
op het Hoofdkanaal af te gaan. Vuur dan! vuur!"

Op hetzelfde oogenblik, als of James Playfair inderdaad dat »vuur"
bevolen had, werd het fort door eene driedubbele lijn van vuur
verlicht; een vreeselijk geraas deed zich hooren, waarna er aan boord
een onrustbarend gekraak ontstond.

»Ze hebben geraakt," zei Crockston.

»Wat is er gebeurd, stuurman?" riep de kapitein.

»De spaak van de boegspriet ligt in zee."

»Hebben we gekwetsten?"

»Neen, kapitein."

»Nu dan, laat die spaak naar den duivel gaan. Recht het kanaal door
en op het eiland af."

»Afgedaan met die Zuidelijken!" riep Crockston; »als we toch een
kogel door het lijf moeten hebben, heb ik nog liever met de kogels
der Noordelijken te doen; die kan ik beter verteren!"

Inderdaad alle gevaar was nog niet geweken--en de kapitein bereidde
zich niet ten onrechte op een aanval in de kanalen van het eiland
Morris voor; want na verloop van een kwartier uurs werd de duisternis
afgewisseld door herhaalde flikkeringen van licht. Het regende kleine
bommen om den Dolfijn heen, die het water tot aan de verschansing
deden opspringen; sommige van die bommen raakten zelfs het schip,
doch veroorzaakten weinig letsel, en door de fel aangestookte vuren
voortgestuwd, ging de Dolfijn steeds vooruit.

Op dat oogenblik, kwamen de heer Halliburtt en Jenny, tegen de bevelen
des kapiteins in, op de kampanje; James wilde hen dwingen naar beneden
te gaan, maar Jenny verklaarde dat zij bij den kapitein wilde blijven.

De heer Halliburtt, die nu het edele gedrag zijns redders vernomen had,
drukte hem zonder een woord te spreken de hand.

De Dolfijn naderde nu met groote snelheid het ruime sop; hij had nog
slechts een uur te varen om in den Oceaan te zijn; mocht de ingang
van het kanaal vrij zijn, dan was hij gered. James Playfair kende al
de geheimen der wateren van Charlestown en hij stuurde zijn schip met
onvergelijkelijke zekerheid; reeds meende hij alle reden te hebben om
aan het wel gelukken van zijn waagstuk te gelooven, toen de matroos
op uitkijk riep:

»Een schip!"

»Een schip!" riep James.

»Ja, aan bakboordszij."

De mist die opgetrokken was, vergunde hun toen een groot fregat
te onderscheiden dat manoeuvreerde om den Dolfijn den weg af te
snijden. James Playfair moest het tot elken prijs in snelheid zien
te overtreffen en nogmaals eene vermeerdering van stoomkracht van
zijne machine vergen, of alles zou verloren zijn.

»Het roer aan stuurboordszij!" riep de kapitein.

Daarop snelde hij op de loopplank die over de machine geworpen was.

Op zijn bevel werd een der schroeven vastgezet en met de nu
overblijvende, beschreef de Dolfijn den kortst mogelijken cirkel alsof
hij om zich zelven draaide. Op die wijze had hij eene ontmoeting met
het federale fregat vermeden en hij naderde even als dat den ingang
der baai, het was nu eene quaestie van snelheid geworden.

James Playfair begreep, dat dáárin alleen het behoud gelegen was. Het
fregat was den Dolfijn een heel eind vooruit; men zag het aan den
zwarten rook die uit zijne schoorsteenen opsteeg dat het al zijne
stoomkracht gebruikte. Maar James Playfair was de man niet om achter
te blijven.

»Wij hebben het maximum van drukking bereikt," antwoordde de
machinist op eene vraag van den kapitein; »de stoom vliegt uit alle
veiligheidskleppen."

»Stop de kleppen," beval de kapitein.

En zijne bevelen werden ten uitvoer gebracht, ofschoon het schip er
bij werd gewaagd.

En altoos sneller ging de Dolfijn vooruit; de slagen van den zuiger
volgden elkander met eene ontzettende snelheid op, de platen beefden
onder die herhaalde slagen; en het was een schouwspel dat zelfs de
moedigste harten deed sidderen.

»Zet aan de vuren! zet aan!" riep James.

»Onmogelijk," antwoordde de machinist; »de kleppen zijn hermetisch
gesloten; onze ovens zijn tot aan den rand toe vol."

»Het doet er niet toe! Stop er dan katoen in, in brandewijn gedoopt,
wij moeten er door en dat vervloekte fregat vooruit."

Op die woorden keken de onverschrokkenste matrozen elkander aan, doch
men aarzelde niet. Er werden eenige balen katoen in de stookkamer
geworpen. De bodem werd uit een vat brandewijn geslagen en dat
ontbrandbare vocht werd niet zonder gevaar in de gloeiende ovens
geworpen. De stokers konden elkander wegens het brullen der vlammen
niet verstaan. Weldra werden de platen der fornuizen wit gloeiend;
de zuigers gingen op en neer als die eener locomotief; de luchtmeters
wezen eene vreeselijke uitzetting aan, de boot vloog over de golven;
hare voegen kraakten; hare schoorsteenen braakten vlammen en rook uit;
de Dolfijn voer met eene ontzettende, eene dolle snelheid, maar hij
won op het fregat, hij stoomde het voorbij, hij bracht het op een
afstand en na verloop van tien minuten was hij het kanaal uit.

»Gered!" riep de kapitein.

»Gered!" riep al het scheepsvolk, in de handen klappende.

Reeds begon de vuurtoren van Charlestown in het zuidwesten te
verdwijnen, en men kon zich buiten gevaar achten, toen een bom uit
eene kanonneerboot die in den Oceaan kruiste, in de duisternis floot;
men kon gemakkelijk haren loop volgen, dank zij den brandenden zwerm
die eene streep van vuur achter liet.

Dat was een oogenblik van onbeschrijfelijken angst, en ieder beschouwde
met wijd open gespalkte oogen de kromme lijn die de bom beschreef;
men kon niets doen om haar te ontwijken en na eene halve minuut viel
zij met een vreeselijk geraas op de voorplecht van den Dolfijn neder.

De verschrikte matrozen weken allen achteruit en niemand durfde een
stap voorwaarts wagen, terwijl de zwerm al knappend voortbrandde.

Doch één enkele, moedig onder allen, liep op het werktuig der
vernieling toe. Het was Crockston; hij nam de bom in zijne krachtige
armen, terwijl er duizenden vonken uit den zwerm sprongen, en met
eene bovenmenschelijke inspanning wierp hij haar over boord.

De bom had nauwelijks de oppervlakte des waters bereikt, of zij
ontplofte met een oorverdoovend geraas.

»Hoera!" riep de geheele equipage, als met ééne stem, terwijl Crockston
zich in de handen wreef.

Eenigen tijd daarna doorkliefde de Dolfijn de wateren van den Oceaan;
de Amerikaansche kust verloor zich in de verte, en het vuur dat zij
op een afstand zagen, bewees dat de aanval tusschen de batterijen van
het eiland Morris en de forten van Charlestown algemeen geworden was.







SINT MUNGO.


Den volgenden dag, met het opgaan der zon, was de Amerikaansche kust
geheel verdwenen; er was geen schip meer aan den horizon te zien en
de Dolfijn, die de vreeselijke snelheid van zijn vaart gematigd had,
stoomde nu bedaard naar de Bermudas eilanden voort.

Het was een gewone tocht over den Oceaan, waarbij niets merkwaardigs
voorviel en tien dagen na de afreis van Charlestown, zag de bemanning
van den Dolfijn de kusten van Ierland.

Wat kon er tusschen den jongen kapitein en het jonge meisje voorvallen
dat niet reeds door ieder is vermoed? James Playfair had het Engelsche
water niet afgewacht om voor vader en dochter zijn hart uit te storten,
en als wij Crockston gelooven mogen, had Jenny die verklaring ontvangen
met eene blijdschap, die zij niet trachtte te ontveinzen. En zij
had gelijk.

Het geschiedde dan op den 14en Februari van het jaar 1865 dat eene
talrijke menigte onder de gewelven der Sint Mungo, de oude hoofdkerk
van Glasgow, verzameld was. Er waren daar zeelieden, kooplieden,
industriëelen, overheidspersonen, zoo wat van alles. De brave Crockston
was als getuige tegenwoordig bij het huwelijk van Jenny Halliburtt,
en de wakkere Amerikaan schitterde in een groenen rok met gouden
knoopen. Oom Vincent stond fier naast zijn neef, die al het air had
van iemand wiens laatste uur als celibatair geslagen had.

De plechtigheid werd met allen mogelijken luister gevierd; ieder
kende de geschiedenis van den Dolfijn, en ieder vond dat de jonge
kapitein zijne belooning wel verdiend had. Hij alleen achtte zich
boven verdienste beloond.

Des avonds was er groot feest bij oom Vincent. Diner en bal en eene
milde uitdeeling van shillings onder de menigte op straat. Crockston
deed, hoewel hij zich binnen de perken wist te houden, wonderen
van eetlust.

Ieder was gelukkig bij dat huwelijk, deze om zijn eigen geluk, gene
om het geluk van anderen.

Toen de gasten des avonds vertrokken waren, ging James zijn oom eens
hartelijk omhelzen.

»Nu, oom?" vroeg hij.

»Nu, neef?"

»Is u tevreden over de heerlijke lading die ik met den Dolfijn
meegebracht heb?" hernam de kapitein, op zijne jonge vrouw wijzende.

»Dat geloof ik!" antwoordde de koopman; »'k heb mijn katoen met
drie-honderd-vijf-en-zeventig percent winst verkocht."







INHOUD.


AVONTUREN VAN DRIE RUSSEN EN DRIE ENGELSCHEN.

    I.      De oevers van de Oranjerivier                   Blz.   1
    II.     Officieele voorstelling                          ,,    8
    III.    Het vervoer                                      ,,   15
    IV.     Iets over den meter                              ,,   22
    V.      Een Hottentotsch dorp                            ,,   28
    VI.     Verdere kennismaking                             ,,   35
    VII.    Eene basis                                       ,,   43
    VIII.   De vierentwintigste meridiaan                    ,,   54
    IX.     Een kraal                                        ,,   59
    X.      De snelle strooming                              ,,   70
    XI.     Nikolaas Palander teruggevonden                  ,,   79
    XII.    Een station naar den smaak van John Murray       ,,   90
    XIII.   Door het vuur                                    ,,  102
    XIV.    Eene oorlogsverklaring                           ,,  112
    XV.     Één graad meer                                   ,,  120
    XVI.    Verschillende voorvallen                         ,,  130
    XVII.   De verdelgers                                    ,,  138
    XVIII.  De woestijn                                      ,,  148
    XIX.    Meten of sterven                                 ,,  160
    XX.     Acht dagen op den top van den Scorzef            ,,  170
    XXI.    Het licht verschijnt                             ,,  179
    XXII.   Palanders woede                                  ,,  188
    XXIII.  De waterval van de Zambese                       ,,  200


DE BLOKKADEBREKERS.

            De Dolfijn                                       ,,  209
            De Dolfijn op reis                               ,,  214
            In zee                                           ,,  219
            Streken van Crockston                            ,,  224
            Het kanaal van Sullivan                          ,,  235
            Een generaal der geconfedereerden                ,,  239
            De vlucht                                        ,,  243
            Tusschen twee vuren                              ,,  250
            Sint Mungo                                       ,,  256








AANTEKENINGEN


[1] Met geen enkel woord maakt Verne melding van onzen Snellius,
die reeds in 1617 den boog bepaalde van den meridiaan over Leiden
tusschen de parallelcirkels van Alkmaar en Bergen op Zoom.

[2] Bij het meten van den meridiaan van Frankrijk, welke zich tot
Formentera uitstrekte, heeft Arago bij zijn 15en driehoek eene zijde
van 160.904 M. gemeten, die zich van de kust van Spanje tot het eiland
Iviza uitstrekte.

[3] Om onzen lezers duidelijk te maken wat eene geodesische opname
eigenlijk is en hun eenig denkbeeld te geven van de moeielijkheden
die haar somtijds in den weg kunnen staan, wordt het onderstaande
hier ter verduidelijking bijgevoegd: laat AB het gedeelte van den
meridiaan zijn, welker lengte men bepalen moet. Men meet met de
grootste nauwkeurigheid eene basis AC, door van het uiteinde A van
den meridiaan naar een eerste station C te gaan, daarna kiest men
aan weêrszijden van den meridiaan andere stations als D, E, F, G,
H, I, enz. van elk van welke men de naastbijgelegen stations zien
kan, en men meet met den theodoliet de hoeken der driehoeken ACD,
CDE, EDF, enz. Deze eerste bewerking stelt in staat, om die geheele
driehoeken te berekenen, want in den eersten kent men AC en de hoeken,
en men kan dus de zijde CD berekenen; in den tweeden kent men CD en
de hoeken, en men kan de zijde DE berekenen; in den derden kent men
DE en de hoeken en men kan EF berekenen, enz. Daarna bepaalt men,
in het punt A staande, de richting van den meridiaan op de gewone
wijze, en men meet hoek MAC, welke deze richting met de basis vormt;
men kent dan door berekening de zijde AC en de aanliggende hoeken
van den driehoek ACM, en men kan derhalve het eerste gedeelte AM van
den meridiaan vinden. Men berekent tegelijkertijd den hoek M en de
zijde CM: men kent dan in den driehoek MDN de zijde DM = CD-CM en
de aanliggende hoeken, en daarmede kan men het tweede stuk MN van
den meridiaan vinden, verder ook hoek N en de zijde DN. In driehoek
NEP kent men dus de zijde EN = DE-DN en de aanliggende hoeken, en men
kan het derde stuk NP van den meridiaan berekenen, enz. Men begrijpt,
dat men op die wijze stuksgewijze de lengte van den geheelen boog AB
bepalen kan.






End of the Project Gutenberg EBook of Avonturen van drie Russen en drie
Engelschen, by Jules Verne

*** END OF THIS PROJECT GUTENBERG EBOOK AVONTUREN VAN DRIE RUSSEN ***

***** This file should be named 39191-8.txt or 39191-8.zip *****
This and all associated files of various formats will be found in:
        http://www.gutenberg.org/3/9/1/9/39191/

Produced by Jeroen Hellingman and the Online Distributed
Proofreading Team at http://www.pgdp.net/ for Project
Gutenberg.


Updated editions will replace the previous one--the old editions
will be renamed.

Creating the works from public domain print editions means that no
one owns a United States copyright in these works, so the Foundation
(and you!) can copy and distribute it in the United States without
permission and without paying copyright royalties.  Special rules,
set forth in the General Terms of Use part of this license, apply to
copying and distributing Project Gutenberg-tm electronic works to
protect the PROJECT GUTENBERG-tm concept and trademark.  Project
Gutenberg is a registered trademark, and may not be used if you
charge for the eBooks, unless you receive specific permission.  If you
do not charge anything for copies of this eBook, complying with the
rules is very easy.  You may use this eBook for nearly any purpose
such as creation of derivative works, reports, performances and
research.  They may be modified and printed and given away--you may do
practically ANYTHING with public domain eBooks.  Redistribution is
subject to the trademark license, especially commercial
redistribution.



*** START: FULL LICENSE ***

THE FULL PROJECT GUTENBERG LICENSE
PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg-tm mission of promoting the free
distribution of electronic works, by using or distributing this work
(or any other work associated in any way with the phrase "Project
Gutenberg"), you agree to comply with all the terms of the Full Project
Gutenberg-tm License (available with this file or online at
http://gutenberg.org/license).


Section 1.  General Terms of Use and Redistributing Project Gutenberg-tm
electronic works

1.A.  By reading or using any part of this Project Gutenberg-tm
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement.  If you do not agree to abide by all
the terms of this agreement, you must cease using and return or destroy
all copies of Project Gutenberg-tm electronic works in your possession.
If you paid a fee for obtaining a copy of or access to a Project
Gutenberg-tm electronic work and you do not agree to be bound by the
terms of this agreement, you may obtain a refund from the person or
entity to whom you paid the fee as set forth in paragraph 1.E.8.

1.B.  "Project Gutenberg" is a registered trademark.  It may only be
used on or associated in any way with an electronic work by people who
agree to be bound by the terms of this agreement.  There are a few
things that you can do with most Project Gutenberg-tm electronic works
even without complying with the full terms of this agreement.  See
paragraph 1.C below.  There are a lot of things you can do with Project
Gutenberg-tm electronic works if you follow the terms of this agreement
and help preserve free future access to Project Gutenberg-tm electronic
works.  See paragraph 1.E below.

1.C.  The Project Gutenberg Literary Archive Foundation ("the Foundation"
or PGLAF), owns a compilation copyright in the collection of Project
Gutenberg-tm electronic works.  Nearly all the individual works in the
collection are in the public domain in the United States.  If an
individual work is in the public domain in the United States and you are
located in the United States, we do not claim a right to prevent you from
copying, distributing, performing, displaying or creating derivative
works based on the work as long as all references to Project Gutenberg
are removed.  Of course, we hope that you will support the Project
Gutenberg-tm mission of promoting free access to electronic works by
freely sharing Project Gutenberg-tm works in compliance with the terms of
this agreement for keeping the Project Gutenberg-tm name associated with
the work.  You can easily comply with the terms of this agreement by
keeping this work in the same format with its attached full Project
Gutenberg-tm License when you share it without charge with others.

1.D.  The copyright laws of the place where you are located also govern
what you can do with this work.  Copyright laws in most countries are in
a constant state of change.  If you are outside the United States, check
the laws of your country in addition to the terms of this agreement
before downloading, copying, displaying, performing, distributing or
creating derivative works based on this work or any other Project
Gutenberg-tm work.  The Foundation makes no representations concerning
the copyright status of any work in any country outside the United
States.

1.E.  Unless you have removed all references to Project Gutenberg:

1.E.1.  The following sentence, with active links to, or other immediate
access to, the full Project Gutenberg-tm License must appear prominently
whenever any copy of a Project Gutenberg-tm work (any work on which the
phrase "Project Gutenberg" appears, or with which the phrase "Project
Gutenberg" is associated) is accessed, displayed, performed, viewed,
copied or distributed:

This eBook is for the use of anyone anywhere at no cost and with
almost no restrictions whatsoever.  You may copy it, give it away or
re-use it under the terms of the Project Gutenberg License included
with this eBook or online at www.gutenberg.org/license

1.E.2.  If an individual Project Gutenberg-tm electronic work is derived
from the public domain (does not contain a notice indicating that it is
posted with permission of the copyright holder), the work can be copied
and distributed to anyone in the United States without paying any fees
or charges.  If you are redistributing or providing access to a work
with the phrase "Project Gutenberg" associated with or appearing on the
work, you must comply either with the requirements of paragraphs 1.E.1
through 1.E.7 or obtain permission for the use of the work and the
Project Gutenberg-tm trademark as set forth in paragraphs 1.E.8 or
1.E.9.

1.E.3.  If an individual Project Gutenberg-tm electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any additional
terms imposed by the copyright holder.  Additional terms will be linked
to the Project Gutenberg-tm License for all works posted with the
permission of the copyright holder found at the beginning of this work.

1.E.4.  Do not unlink or detach or remove the full Project Gutenberg-tm
License terms from this work, or any files containing a part of this
work or any other work associated with Project Gutenberg-tm.

1.E.5.  Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg-tm License.

1.E.6.  You may convert to and distribute this work in any binary,
compressed, marked up, nonproprietary or proprietary form, including any
word processing or hypertext form.  However, if you provide access to or
distribute copies of a Project Gutenberg-tm work in a format other than
"Plain Vanilla ASCII" or other format used in the official version
posted on the official Project Gutenberg-tm web site (www.gutenberg.org),
you must, at no additional cost, fee or expense to the user, provide a
copy, a means of exporting a copy, or a means of obtaining a copy upon
request, of the work in its original "Plain Vanilla ASCII" or other
form.  Any alternate format must include the full Project Gutenberg-tm
License as specified in paragraph 1.E.1.

1.E.7.  Do not charge a fee for access to, viewing, displaying,
performing, copying or distributing any Project Gutenberg-tm works
unless you comply with paragraph 1.E.8 or 1.E.9.

1.E.8.  You may charge a reasonable fee for copies of or providing
access to or distributing Project Gutenberg-tm electronic works provided
that

- You pay a royalty fee of 20% of the gross profits you derive from
     the use of Project Gutenberg-tm works calculated using the method
     you already use to calculate your applicable taxes.  The fee is
     owed to the owner of the Project Gutenberg-tm trademark, but he
     has agreed to donate royalties under this paragraph to the
     Project Gutenberg Literary Archive Foundation.  Royalty payments
     must be paid within 60 days following each date on which you
     prepare (or are legally required to prepare) your periodic tax
     returns.  Royalty payments should be clearly marked as such and
     sent to the Project Gutenberg Literary Archive Foundation at the
     address specified in Section 4, "Information about donations to
     the Project Gutenberg Literary Archive Foundation."

- You provide a full refund of any money paid by a user who notifies
     you in writing (or by e-mail) within 30 days of receipt that s/he
     does not agree to the terms of the full Project Gutenberg-tm
     License.  You must require such a user to return or
     destroy all copies of the works possessed in a physical medium
     and discontinue all use of and all access to other copies of
     Project Gutenberg-tm works.

- You provide, in accordance with paragraph 1.F.3, a full refund of any
     money paid for a work or a replacement copy, if a defect in the
     electronic work is discovered and reported to you within 90 days
     of receipt of the work.

- You comply with all other terms of this agreement for free
     distribution of Project Gutenberg-tm works.

1.E.9.  If you wish to charge a fee or distribute a Project Gutenberg-tm
electronic work or group of works on different terms than are set
forth in this agreement, you must obtain permission in writing from
both the Project Gutenberg Literary Archive Foundation and Michael
Hart, the owner of the Project Gutenberg-tm trademark.  Contact the
Foundation as set forth in Section 3 below.

1.F.

1.F.1.  Project Gutenberg volunteers and employees expend considerable
effort to identify, do copyright research on, transcribe and proofread
public domain works in creating the Project Gutenberg-tm
collection.  Despite these efforts, Project Gutenberg-tm electronic
works, and the medium on which they may be stored, may contain
"Defects," such as, but not limited to, incomplete, inaccurate or
corrupt data, transcription errors, a copyright or other intellectual
property infringement, a defective or damaged disk or other medium, a
computer virus, or computer codes that damage or cannot be read by
your equipment.

1.F.2.  LIMITED WARRANTY, DISCLAIMER OF DAMAGES - Except for the "Right
of Replacement or Refund" described in paragraph 1.F.3, the Project
Gutenberg Literary Archive Foundation, the owner of the Project
Gutenberg-tm trademark, and any other party distributing a Project
Gutenberg-tm electronic work under this agreement, disclaim all
liability to you for damages, costs and expenses, including legal
fees.  YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3.  YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3.  LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from.  If you
received the work on a physical medium, you must return the medium with
your written explanation.  The person or entity that provided you with
the defective work may elect to provide a replacement copy in lieu of a
refund.  If you received the work electronically, the person or entity
providing it to you may choose to give you a second opportunity to
receive the work electronically in lieu of a refund.  If the second copy
is also defective, you may demand a refund in writing without further
opportunities to fix the problem.

1.F.4.  Except for the limited right of replacement or refund set forth
in paragraph 1.F.3, this work is provided to you 'AS-IS' WITH NO OTHER
WARRANTIES OF ANY KIND, EXPRESS OR IMPLIED, INCLUDING BUT NOT LIMITED TO
WARRANTIES OF MERCHANTIBILITY OR FITNESS FOR ANY PURPOSE.

1.F.5.  Some states do not allow disclaimers of certain implied
warranties or the exclusion or limitation of certain types of damages.
If any disclaimer or limitation set forth in this agreement violates the
law of the state applicable to this agreement, the agreement shall be
interpreted to make the maximum disclaimer or limitation permitted by
the applicable state law.  The invalidity or unenforceability of any
provision of this agreement shall not void the remaining provisions.

1.F.6.  INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg-tm electronic works in accordance
with this agreement, and any volunteers associated with the production,
promotion and distribution of Project Gutenberg-tm electronic works,
harmless from all liability, costs and expenses, including legal fees,
that arise directly or indirectly from any of the following which you do
or cause to occur: (a) distribution of this or any Project Gutenberg-tm
work, (b) alteration, modification, or additions or deletions to any
Project Gutenberg-tm work, and (c) any Defect you cause.


Section  2.  Information about the Mission of Project Gutenberg-tm

Project Gutenberg-tm is synonymous with the free distribution of
electronic works in formats readable by the widest variety of computers
including obsolete, old, middle-aged and new computers.  It exists
because of the efforts of hundreds of volunteers and donations from
people in all walks of life.

Volunteers and financial support to provide volunteers with the
assistance they need, are critical to reaching Project Gutenberg-tm's
goals and ensuring that the Project Gutenberg-tm collection will
remain freely available for generations to come.  In 2001, the Project
Gutenberg Literary Archive Foundation was created to provide a secure
and permanent future for Project Gutenberg-tm and future generations.
To learn more about the Project Gutenberg Literary Archive Foundation
and how your efforts and donations can help, see Sections 3 and 4
and the Foundation web page at http://www.pglaf.org.


Section 3.  Information about the Project Gutenberg Literary Archive
Foundation

The Project Gutenberg Literary Archive Foundation is a non profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service.  The Foundation's EIN or federal tax identification
number is 64-6221541.  Its 501(c)(3) letter is posted at
http://pglaf.org/fundraising.  Contributions to the Project Gutenberg
Literary Archive Foundation are tax deductible to the full extent
permitted by U.S. federal laws and your state's laws.

The Foundation's principal office is located at 4557 Melan Dr. S.
Fairbanks, AK, 99712., but its volunteers and employees are scattered
throughout numerous locations.  Its business office is located at
809 North 1500 West, Salt Lake City, UT 84116, (801) 596-1887, email
business@pglaf.org.  Email contact links and up to date contact
information can be found at the Foundation's web site and official
page at http://pglaf.org

For additional contact information:
     Dr. Gregory B. Newby
     Chief Executive and Director
     gbnewby@pglaf.org


Section 4.  Information about Donations to the Project Gutenberg
Literary Archive Foundation

Project Gutenberg-tm depends upon and cannot survive without wide
spread public support and donations to carry out its mission of
increasing the number of public domain and licensed works that can be
freely distributed in machine readable form accessible by the widest
array of equipment including outdated equipment.  Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States.  Compliance requirements are not uniform and it takes a
considerable effort, much paperwork and many fees to meet and keep up
with these requirements.  We do not solicit donations in locations
where we have not received written confirmation of compliance.  To
SEND DONATIONS or determine the status of compliance for any
particular state visit http://pglaf.org

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States.  U.S. laws alone swamp our small staff.

Please check the Project Gutenberg Web pages for current donation
methods and addresses.  Donations are accepted in a number of other
ways including checks, online payments and credit card donations.
To donate, please visit: http://pglaf.org/donate


Section 5.  General Information About Project Gutenberg-tm electronic
works.

Professor Michael S. Hart is the originator of the Project Gutenberg-tm
concept of a library of electronic works that could be freely shared
with anyone.  For thirty years, he produced and distributed Project
Gutenberg-tm eBooks with only a loose network of volunteer support.


Project Gutenberg-tm eBooks are often created from several printed
editions, all of which are confirmed as Public Domain in the U.S.
unless a copyright notice is included.  Thus, we do not necessarily
keep eBooks in compliance with any particular paper edition.


Most people start at our Web site which has the main PG search facility:

     http://www.gutenberg.org

This Web site includes information about Project Gutenberg-tm,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
